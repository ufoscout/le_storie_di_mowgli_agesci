#import "../common.typ": *

= Il fiore rosso

== Presentazione
Il racconto del Fiore Rosso (il fuoco che tutti gli animali della giungla non osano pronunciare col suo vero nome) è il racconto che evidenzia come il male, irrispettoso di ogni legge e dignità umana, divide e sgretola la comunità. Nel capitolo emerge la figura di Shere Khan in tutta la sua malvagità che, come tale, spesso si maschera in atteggiamenti adulatori e spavaldi. A questa figura negativa si contrappongono la forza di chi cammina nella legge (Mowgli) e l'umanità pronta al sacrificio che si impernia sulla dignità morale di una guida sincera (Akela). Mowgli con l'aiuto affettuoso di Bagheera, come sempre forte e dolce, si prepara ad affrontare, per la prima volta frontalmente, la Tigre Zoppa ora più forte per il seguito di non pochi lupi che è riuscita con l'adulazione a darsi. Giunto il momento della lotta, Mowgli, avvalendosi del potere quasi magico del Fiore Rosso, si ripropone come vero signore della giungla, ponendosi a garante di quella Legge che Akela, ormai vecchio, e allo stremo delle forze, non può che ricordare ma non più difendere. La malvagità di Shere Khan si manifesta nella sua più vera natura dimostrando viltà e timor panico nel momento più decisivo da lei stessa voluto. Il Cucciolo d'Uomo rimarrà alla Rupe con i fratelli e gli amici fedeli del branco per poi incamminarsi «incontro a quegli esseri misteriosi che si chiamano uomini». Nel racconto del Fiore Rosso comincia a delinearsi quella strada ricca di segni premonitori e di fatti anticipatori, che porterà Mowgli ad abbandonare definitivamente i sentieri della giungla.

== Racconto


1. Passarono molte stagioni sulla giungla e Mowgli crebbe insieme coi cuccioli, per quanto questi, naturalmente, fossero già divenuti lupi, quasi prima che egli fosse appena fanciullo. _Babbo Lupo gli insegnò l'arte sua ed il significato di ogni cosa nella giungla_, finché ogni fruscìo fra l'erba, ogni alito d'aria nella notte calda, ogni nota del gufo sopra il suo capo, ogni graffiata d'unghia di pipistrello, quando si appollaia per breve tempo su un albero, e ogni tonfo d'ogni piccolo pesce guizzante nello stagno ebbero per lui proprio lo stesso significato che ha il lavoro d'ufficio per l'uomo d'affari. Quando non era intento ad imparare, si sedeva al sole e dormiva, e mangiava e tornava di nuovo a dormire. Quando si sentiva sporco o accaldato si gettava a nuoto negli stagni della foresta; e quando aveva voglia di miele (Baloo gli aveva insegnato che il miele e le noci erano gradevoli al palato quanto la carne cruda) si arrampicava a prenderselo, e questa era arte che Bagheera gli aveva mostrato. Bagheera si sdraiava su un ramo e lo chiamava: «Vieni, fratellino», e Mowgli dapprima si appendeva come il bradipo, ma in seguito si lanciava da un ramo all'altro quasi con la stessa audacia della scimmia grigia. 

2. _Ebbe il suo posto anche alla Rupe del Consiglio quando il branco si riuniva, e là aveva scoperto che se guardava intensamente un lupo negli occhi, quello era costretto ad abbassare lo sguardo_, così aveva preso a fissarli per divertimento. _Altre volte toglieva lunghe spine dalle zampe dei suoi amici_, giacché i lupi soffrono tremendamente per le spine o anche per le trappole che si attaccano alla loro pelliccia. 

3. Di notte si recava giù dalla collina nelle terre coltivate, e con grande curiosità guardava gli abitanti del villaggio nelle rispettive capanne; ma non si fidava degli uomini, da quando Bagheera gli aveva mostrato una cassa quadrata con la porta a ghigliottina, tanto abilmente nascosta nella giungla che egli a momenti stava per entrarci, e gli aveva detto che quella era una trappola. Ma più d'ogni altra cosa gli piaceva d'andare con Bagheera nel caldo cuore oscuro della foresta, dormire per tutto il giorno, e di notte, assistere alla caccia di Bagheera per vedere come faceva. Bagheera uccideva a destra e a  manca quand'era affamato, e lo stesso faceva Mowgli... con una sola eccezione. 

4. Appena fu cresciuto abbastanza per intendere un ragionamento, _Bagheera gli aveva detto che non avrebbe mai dovuto toccare il bestiame bovino perché il suo ingresso nel branco era stato comperato al prezzo della vita di un toro_. «Tutta la giungla è tua», aveva detto Bagheera, «e potrai uccidere ogni cosa che sarai abbastanza forte da uccidere; ma per dovere di riconoscenza verso il toro che ti ha riscattato, tu non dovrai né uccidere né mangiare alcun bovino giovane o vecchio che sia. Questa è la legge della giungla». E Mowgli obbediva fedelmente. 

5. Egli crebbe e crebbe forte come deve essere un ragazzo che non sa di stare imparando le sue lezioni, e che non ha niente altro al mondo a cui pensare all'infuori delle cose da mangiare. 

6. Mamma Lupa gli aveva detto una volta o due che Shere Khan non era creatura di cui fidarsi, e che un giorno o l'altro egli avrebbe dovuto uccidere Shere Khan; [ma, mentre un giovane lupo avrebbe ricordato questo avvertimento in ogni momento, Mowgli lo aveva dimenticato perché era soltanto un ragazzo... ben inteso, lui si sarebbe detto un lupo, se fosse stato in grado di parlare una qualsiasi lingua umana]. 

7. Shere Khan continuava a traversargli sempre il cammino nella giungla, giacché, mentre Akela diventava più vecchio e più debole, la tigre zoppa era riuscita a fare grande amicizia con i lupi più giovani del branco, che la seguivano per ottenere i suoi avanzi, una cosa che Akela non avrebbe mai permesso [se avesse osato spingere la sua autorità fino ai giusti confini]. Inoltre Shere Khan li adulava, facendo le più alte meraviglie che giovani cacciatori così abili sopportassero di essere guidati da un lupo morente e da un cucciolo d'uomo. «Mi dicono», insinuava Shere Khan, «che al Consiglio non osate guardarlo negli occhi»; e i giovani lupi ringhiavano e drizzavano il pelo.  

8. Bagheera, che aveva gli occhi e gli orecchi dovunque, era al corrente anche di questo, e una o due volte aveva detto a Mowgli in chiare parole che Shere Khan lo avrebbe ucciso un giorno o l'altro; e Mowgli aveva riso: «Io ho il branco e te», rispondeva, «e Baloo, per quanto sia un po' pigro, un colpo o due, per amore mio, saprebbe suonarli. Perché dovrei temere?». 

9. Infine un giorno che faceva molto caldo, Bagheera ebbe un'idea, nata da qualche cosa che aveva inteso. Forse gliel'aveva detta Ikki, il porcospino; sia come sia, quando furono nel profondo della giungla, disse a Mowgli, mentre il ragazzo giaceva con la testa appoggiata sulla bella pelliccia nera di Bagheera: «Fratellino, quante volte ti ho detto che Shere Khan è un nemico per te?». 

10. «_Tante volte quante sono le noci su quella palma_», rispose Mowgli, che, naturalmente, non sapeva contare. «E con ciò? Ho sonno, Bagheera; e _Shere Khan è tutta coda e schiamazzi come Mor, il pavone_». 

11. «Ma *non c'è più tempo per dormire*, adesso Baloo lo sa; io lo so; il branco lo sa; [ed anche gli sciocchi, sciocchissimi daini lo sanno], Tabaqui te lo ha perfino detto». 

12. «Oh! Oh!» fece Mowgli, «Tabaqui è venuto da me, non molto tempo fa, con un certo discorso sgarbato, per dirmi che ero un cucciolo d'uomo ignudo nemmeno capace di scavare radici; ma io presi Tabaqui per la coda [e lo sbattei due volte contro il tronco d'una palma), tanto per insegnargli le buone maniere». 

13. «È stata una sciocchezza; perché sebbene Tabaqui non combini che guai, ti avrebbe raccontato qualche cosa che ti riguarda da vicino. Apri gli occhi, fratellino. Shere Khan non osa ucciderti nella giungla; ma, ricordati, Akela è molto vecchio e presto verrà il giorno nel quale non sarà più in grado d'uccidere la preda, e allora non sarà più il capo. Molti dei lupi che ti esaminarono quando tu fosti portato alla Rupe del Consiglio per la prima volta sono vecchi anch'essi, ed i giovani lupi chiedono, come Shere Khan ha insegnato loro, che un  cucciolo d'uomo non si trovi al posto suo nel branco. Tra poco tempo tu sarai un uomo». 

14. «E che cosa è un uomo che non possa correre con i suoi fratellini?» disse Mowgli. «Io sono nato nella giungla. Ho sempre obbedito alla legge della giungla, e *non c'è lupo dei nostri, al quale io non abbia tolto spine dalle zampe*. Certo che sono miei fratelli». 

15. Bagheera si stiracchiò per quanto era lungo e socchiuse gli occhi. «Fratellino», disse poi, «tocca qui, sotto la mia mascella». 

16. Mowgli stese la forte mano bruna, e proprio sotto il mento di seta di Bagheera, dove i giganteschi muscoli masticatori erano tutti nascosti dal pelame lucente, sentì una piccola chiazza nuda. 

17. «Non c'è nessuno nella giungla che sappia che io, Bagheera, porto questo segno... il segno del collare; eppure, fratellino, io sono nato fra gli uomini, e fu tra gli uomini che mia madre morì... nelle gabbie del palazzo del re ad Oodeypore. Fu per questo che pagai un prezzo per te al Consiglio, quando tu eri un piccolo cucciolo nudo. Sì, anch'io sono nato fra gli uomini. Non avevo mai visto la giungla. Mi davano da mangiare da dietro le sbarre in un recipiente di ferro, *finché una notte sentii che ero Bagheera - la pantera -* e non un giocattolo per gli uomini, così spezzai la stupida serratura con un solo colpo di zampa e venni via; e appunto perché avevo imparato i sistemi degli uomini, divenni nella giungla più terribile di Shere Khan. Non è vero, forse?». 

18. «Si», disse Mowgli; «tutta la giungla ha paura di Bagheera... tutti fuorché Mowgli». 

19. «Oh, tu, sei un cucciolo d'uomo», rispose la pantera nera con infinita tenerezza; «e proprio come io sono tornato alla mia giungla, così tu, un giorno, dovrai tornare fra gli uomini... fra gli uomini che sono tuoi fratelli... se non ti avranno ucciso prima alla Rupe del Consiglio». 

20. «Ma perché... ma perché qualcuno dovrebbe cercare d'uccidermi?» chiese Mowgli. 

21. «Guardami», disse Bagheera; e Mowgli lo guardò con occhio fermo, a incrociare il suo sguardo. Dopo mezzo minuto la grossa pantera aveva girato altrove la testa. 

22. «Ecco perché», disse, spostando una zampa fra le foglie. «Neppure io ti posso guardare  negli occhi, e pure sono nato fra gli uomini e ti voglio bene, fratellino. Gli altri ti odiano perché i loro occhi non possono resistere ai tuoi... perché tu sei saggio... perché tu hai strappato le spine dalle loro zampe... perché tu sei un uomo». 

23. «Non sapevo queste cose», disse Mowgli a denti stretti e aggrottò le folte sopracciglia nere. 

24. «Che dice la legge della giungla? *Prima agisci e dopo parla.* Dalla tua stessa noncuranza hanno la conferma che tu sei un uomo. Ma stai attento. Qualche cosa nel cuore mi dice che quando Akela fallirà il colpo alla prossima preda - e ad ogni caccia gli costa di più d'inchiodare il daino - il branco si rivolterà contro di lui e contro di te. Terranno consiglio attorno alla Rupe, e allora... allora...» 

25. «Ho trovato!» disse Bagheera, saltando su. «Va' giù presto alle capanne degli uomini nella valle, e prendi un po' di quel fiore rosso, ch'essi fanno crescere, di modo che, quando sarà il momento, tu possa avere un amico anche più forte di me, di Baloo, e di quelli del branco che ti vogliono bene. _Procurati il fiore rosso_». 

26. Per fiore rosso Bagheera intendeva il fuoco, soltanto che nessuna creatura della giungla vuol mai chiamare il fuoco col suo vero nome. Ogni belva vive nel terrore mortale di esso, ed inventa mille modi per descriverlo. 

27. «Il fiore rosso?» esclamò Mowgli. «Quello che cresce fuori delle loro capanne al crepuscolo. Andrò a prenderne un poco». 

28. «Ecco che parla il cucciolo d'uomo», disse Bagheera, orgoglioso. «Ricordati che cresce in piccoli vasi. Va' subito a procurartelo e conservalo vicino a te per il momento del bisogno». 

29. «Bene!» riprese Mowgli. «Vado. Ma sei sicuro, Bagheera»... qui cinse il braccio attorno allo splendido collo e lo guardò profondamente nei grandi occhi... «sei sicuro che tutto ciò sia opera di Shere Khan?». 

30. «Per la serratura rotta che mi ha liberato, ne sono sicuro, fratellino».  

31. «Allora, per il toro che mi ha riscattato, ripagherò Shere Khan a pieno per questo, e fors'anche un pochino di più», promise Mowgli e balzò via. 

32. «Ecco l'uomo. Ecco tutto l'uomo» disse Bagheera a se stesso e si sdraiò di nuovo. «Oh, Shere Khan, non ci fu mai caccia più malaugurata di quella tua al ranocchio, dieci anni fa. 

33. Correndo forte, Mowgli si allontanava sempre più nella foresta, ed il cuore gli ardeva dentro. Arrivò alla caverna che le nebbie della sera si stavano alzando; riprese fiato e guardò giù nella valle. I suoi fratelli di tana non c'erano, ma Mamma Lupa, dal fondo della caverna, si accorse da come respirava che qualche cosa turbava il suo ranocchio. 

34. «Che c'è, figlio?» domandò. 

35. «*Qualche chiacchiera di pipistrello* sul conto di Shere Khan», egli rispose. «Vado a caccia nei campi arati, stanotte», e si slanciò giù tra i cespugli, verso il torrente in fondo alla valle. Là si trattenne, udendo il clamore del branco a caccia, ascoltò il bramito del sambhur inseguito, poi lo sbuffare del maschio che si disponeva a difesa. Allora ci furono perfidi, maligni ululati dei giovani lupi: «Akela! Akela! Che il lupo solitario mostri la sua forza. Largo al capo del branco! *Salta, Akela, salta!*». 

36. Il lupo solitario dovette saltare, ma anche fallire il colpo, perché Mowgli udì lo scatto dei denti a vuoto e subito dopo un gemito, mentre il sambhur lo respingeva, calciando con le zampe anteriori. 

37. Non attese altro e schizzò via; ed il clamore si fece più flebile alle sue spalle man mano che correva, avvicinandosi alle terre coltivate dove vivevano i contadini. 

38. «Bagheera ha detto il vero», ansimava, rannicchiandosi in un mucchio di foraggio pel bestiame, presso la finestra di una capanna. «Domani è un giorno che avrà il medesimo significato per Akela e per me». 

39. Poi premette il volto contro la finestra e stette a guardare il fuoco nel focolare. Vide la moglie dell'uomo alzarsi nel corso della notte ed alimentarlo con zolle nere; e quando  giunse il mattino e le nebbie erano tutte bianche e fredde, vide il figlio dell'uomo prendere un recipiente di vimini foderato all'interno di argilla, riempirlo di pezzi rosso-ardenti di carbone di legna, metterci sopra una coperta, ed uscir fuori per andare ad accudire le mucche nella stalla. 

40. «È tutto qui?» si domandò Mowgli. «*Se sa farlo un cucciolo, non c'è da aver paura*»; girò a lunghi passi attorno all'angolo e si trovò faccia a faccia col ragazzo, al quale tolse di mano il recipiente, scomparendo poi subito nella nebbia, mentre il ragazzo gridava per la paura. 

41. «Mi assomigliano molto», disse Mowgli, soffiando nel cesto, come aveva visto fare dalla donna. «Questa cosa morirà, se non le do nulla da mangiare»; e lasciò cadere stecchi e corteccia secca su quella roba rossa. A metà strada su per la collina, incontrò Bagheera, sulla cui pelliccia la rugiada mattutina splendeva come cristalli opalescenti. 

42. «Akela ha mancato la preda», l'informò la pantera. «L'avrebbero ucciso stanotte, ma volevano anche te. Ti hanno cercato per la collina». 

43. «Ero giù alle terre arate. Sono pronto: guarda!» e Mowgli alzò il cesto del fuoco. 

44. «Bene! Ho visto che gli uomini infilavano un ramo secco in quella roba, e ben presto il fiore rosso vi sbocciava in cima. Non ne hai paura?». 

45. «No. Perché dovrei temerlo? Mi ricordo ora - se non è un sogno - che, prima di essere un lupo, stavo disteso vicino al fiore rosso, che era caldo e piacevole». 

46. Tutto quel giorno Mowgli si trattenne nella caverna per accudire al vaso col fuoco, divertendosi a ficcarvi dentro rami secchi per vedere che fine facevano. Cercò un ramo che lo soddisfacesse, e la sera, quando Tabaqui venne a cercarlo alla Rupe del Consiglio, si mise a ridere finché Tabaqui scappò via. Poi Mowgli, ancora ridendo, si avviò verso la rupe. 

47. Akela, il lupo solitario, era sdraiato a fianco della sua rupe, e ciò stava a significare che il comando del branco era vacante, e Shere Khan, con il suo codazzo di lupi nutriti di rifiuti, passeggiava su e giù sfacciatamente, accogliendo le loro adulazioni. Bagheera si stese vicino a Mowgli, ed il vaso col fuoco trovò posto tra le ginocchia di questi. Quando tutti si furono radunati, Shere Khan cominciò a parlare... cosa questa che non avrebbe mai osato fare quando Akela era nel pieno delle sue forze. 

48. «Non ne ha il diritto», bisbigliò Bagheera. «Dillo. È un figlio di cane. Ne sarà spaventato». 

49. Mowgli scattò in piedi. «Popolo Libero», gridò. «È Shere Khan che comanda il branco, adesso? Che c'entra una tigre col nostro comando?». 

50. «Visto che il comando ancora è vacante, ed essendo stato invitato a parlare...» Shere Khan incominciò. 

51. «Da chi?», lo interruppe Mowgli. «_Siamo noi, forse, tutti sciacalli per leccar le zampe a questo scannabestiame?_ *Il comando del branco spetta al branco soltanto*». 

52. Ci furono grida di «Zitto tu, cucciolo d'uomo». «Lasciatelo parlare. Ha rispettato la nostra legge»; e alla fine gli anziani del branco tuonarono: «Lasciate parlare il lupo morto». Quando il capo del branco ha mancato la sua preda, viene chiamato il lupo morto per tutto il tempo che gli rimane da vivere e che, di regola, non è lungo davvero. 

53. Akela alzò stancamente la vecchia testa. 

54. «Popolo Libero, e anche voi, sciacalli di Shere Khan, per molte stagioni io vi ho guidato alla caccia e vi ho ricondotto, ed in tutto il mio tempo non uno solo è caduto in trappola o è rimasto storpiato. Ora ho mancato la mia preda. Voi sapete come mi portaste di fronte ad un maschio fresco di forze per rendere più evidente la mia debolezza. Fu fatto astutamente. È vostro diritto di uccidermi qui sulla Rupe del Consiglio, ora stesso. Perciò vi domando, chi viene avanti per finire il lupo solitario? Perché è mio diritto, secondo la legge della giungla, che veniate uno alla volta».  

55. Ci fu un lungo silenzio, perché non un solo lupo se la sentiva di combattere a morte contro Akela. 

56. Allora Shere Khan ruggì: «Bah! Che ci interessa di questo pazzo sdentato? È destinato fatalmente alla morte! È il cucciolo d'uomo che ha vissuto troppo a lungo. Popolo Libero, era mia preda fin da principio. Datemelo. Sono stanco di questa pazzia di un uomo lupo. Ha messo in scompiglio la giungla per dieci stagioni. Datemi il cucciolo d'uomo, o altrimenti io rimarrò sempre qui per cacciare e non vi darò un solo osso. Egli è un uomo, figlio di uomo, e dal midollo delle mie ossa io lo odio». 

57. Allora più di metà del branco urlò: «Un uomo! Un uomo! Che c'entra un uomo in mezzo a noi? Che torni tra i suoi simili». 

58. «Già, perché mandi contro di noi tutta la gente dei villaggi» strepitò Shere Khan. «No. Datelo a me. È un uomo e nessuno di noi può guardarlo fisso negli occhi». 

59. Akela alzò di nuovo la testa, e disse: «*Ha mangiato il nostro cibo. Ha dormito al nostro fianco. Ha battuto per noi la selvaggina. Non ha mai infranto una sola legge della giungla*». 

60. «Inoltre, io ho pagato per lui con un toro, quando fu accettato. Il valore di un toro è piccolo; ma l'onore di Bagheera è qualche cosa per il quale esso potrebbe anche combattere», disse Bagheera con la sua voce più dolce. 

61. «Un toro pagato dieci anni fa!» ringhiò il branco. «Che ce ne facciamo di ossa vecchie di dieci anni?». 

62. «O piuttosto di un impegno?» replicò Bagheera, scoprendo i denti bianchi sotto il labbro. «Ben a ragione siete chiamati il Popolo Libero!». 

63. «Nessun cucciolo d'uomo può correre con il popolo della giungla», ringhiò Shere Khan. «Datelo a me».  

64. «È nostro fratello in tutto fuorché nel sangue», Akela proseguì; «e voi vorreste ucciderlo qui! Davvero, ho vissuto troppo a lungo. Alcuni di voi ammazzano buoi, e di altri ho inteso che, seguendo gli insegnamenti di Shere Khan, vanno, nelle notti oscure, a strappare bambini dalle soglie delle loro case. So pertanto che siete codardi ed è a codardi che parlo. È certo che io debbo morire, e la mia vita non ha più alcun valore, altrimenti la offrirei in cambio di quella del cucciolo d'uomo. Ma per l'onore del branco una piccola cosa che essendo senza un capo avete dimenticato - io prometto che se lascerete tornare salvo il cucciolo d'uomo alla sua terra, io non scoprirò zanna contro di voi, quando sarà venuto per me il tempo di morire. Morirò senza combattere. E questo risparmierà al branco almeno tre vite. Di più non posso fare; ma se acconsentirete, vi avrò salvato dall'onta che cadrebbe su di voi per avere ucciso un fratello per il quale è stato parlato e pagato secondo la legge della giungla». 

65. «È un uomo... un uomo... un uomo! ringhiò il branco; e la maggior parte dei lupi cominciò a raccogliersi attorno a Shere Khan, che si sferzava i fianchi con la coda. 

66. «_Ormai la cosa è nelle tue mani_», disse Bagheera a Mowgli. «Non possiamo far altro che batterci». 

67. Mowgli si rizzò in piedi, con il vaso del fuoco fra le mani. Stese quindi le braccia: [sbadigliò in faccia al consiglio; ma] dentro di sé era furioso d'ira e dolore, perché i lupi [alla maniera dei lupi] non gli avevano mai detto quanto gli fossero avversi. 

68. «Ascoltate, voi!» gridò. «Non c'è bisogno di tutto questo latrare da cani. Mi avete detto tante volte questa notte che sono un uomo (e in verità avrei tanto desiderato di essere un lupo insieme a voi, fino al termine della mia vita!) che sento la verità delle vostre parole. Perciò non vi chiamerò più miei fratelli, ma sag (cani), come vi chiamerebbe un uomo. Quello che farete o che non farete non sta a voi a deciderlo. È affare che spetta a me; anzi, per vederci più chiaro in questa questione, io, l'uomo, ho portato qui un po' di quel fiore rosso che voi, cani, temete». 

69. Scagliò a terra il vaso col fuoco, ed alcuni carboni ardenti incendiarono un ciuffo di borraccina secca che divampò, mentre tutto il consiglio si ritraeva terrorizzato davanti alle fiamme saettanti. 

70. Mowgli ficcò nel fuoco il ramo secco che s'era scelto, e ve lo tenne finché i rametti si accesero e crepitarono, poi lo roteò in alto sulla testa in mezzo ai lupi, che si accucciavano più che potevano.  

71. «Sei tu il padrone», disse Bagheera a mezza voce. «Salva Akela dalla morte. È stato sempre tuo amico». 

72. [Akela, il vecchio lupo austero che non aveva mai chiesto grazie in vita sua, rivolse uno sguardo supplichevole a Mowgli che stava ritto, tutto nudo, con la lunga capigliatura nera spiovente sulle spalle, nella luce del ramo fiammeggiante, che faceva danzare e tremare le ombre]. 

73. «Bene!» disse Mowgli, girando attorno lentamente lo sguardo. «Vedo che siete dei cani. Me ne vado da voi e torno al mio popolo... seppure essi sono il mio popolo. La giungla è chiusa per me, ed io debbo dimenticare il vostro linguaggio e la vita passata in comune con voi; ma voglio essere più generoso di voi. Poiché sono stato vostro fratello in tutto fuorché nel sangue, vi prometto che, quando sarò uomo in mezzo agli uomini, non vi tradirò come voi avete tradito me». Dette una pedata al fuoco, facendone sprizzare in alto le faville. «Non ci sarà guerra fra nessuno di noi e il branco. Ma ho qui un debito da pagare, prima di andarmene». Avanzò a gran passi verso il punto dove Shere Khan stava accovacciato, ammiccando istupidito alle fiamme, e l'afferrò per il ciuffo dei peli sotto il mento. Bagheera lo seguì da presso, pronto ad intervenire. «In piedi, cane!» gridò Mowgli. «In piedi, quando parla un uomo, se non vuoi che ti dia fuoco alla pelliccia!». 

74. Con gli orecchi appiattiti all'indietro sulla testa Shere Khan chiuse gli occhi, perché il ramo fiammeggiante gli era vicinissimo. 

75. «Questo scannabuoi ha detto che mi voleva uccidere qui al consiglio, perché non era riuscito ad uccidermi quando ero un cucciolo. [Così e così, allora, noi frustiamo un cane, quando siamo uomini]. Provati a muovere soltanto un baffo, Lungri, e ti caccio il fiore rosso in gola!». Colpì ripetutamente Shere Khan sulla testa con un ramo, e la tigre si lamentò e gemette in un'agonia di terrore. 

76. «Pah! Gatto abbrustolito della giungla... vattene, adesso! Ma ricordati che la prossima volta che verrò alla Rupe del Consiglio, come si conviene ad un uomo, verrò con la pelle di Shere Khan sulla testa. Per il resto Akela sarà libero di andare a vivere come e dove gli piacerà. Voi non lo ucciderete [perché non è questa la mia volontà]. Né penso che voi dobbiate ancora trattenervi qui con la lingua penzolante, come se foste qualcuno e  non cani che io caccio via... così! Via!». Il fuoco ardeva furiosamente in cima al ramo, e Mowgli colpì a destra e sinistra attorno al cerchio, ed i lupi scapparono via ululando, mentre le scintille bruciacchiarono il loro pelame. Alla fine rimase soltanto Akela, Bagheera e forse una decina di lupi che avevano preso le parti di Mowgli. Allora Mowgli cominciò a sentire qualche cosa dentro di sé che gli faceva male, tanto male come non aveva mai provato prima in vita sua; prese fiato, singhiozzò e le lacrime cominciarono a scorrergli giù per il viso. 

77. «Che cos'è? Che cos'è» domandò. «Non voglio lasciare la giungla e non so che cosa mi stia succedendo. Sto per morire, Bagheera?». 

78. «No, no, fratellino. Sono soltanto lacrime come quelle degli uomini» rispose Bagheera. «_Ora so che sei proprio un uomo e non un cucciolo d'uomo_. La giungla è davvero chiusa per te d'ora innanzi. *Lasciale cadere, Mowgli, sono soltanto lacrime*». Così Mowgli si sedette e pianse come se il cuore gli si dovesse spezzare; e non aveva mai pianto prima in vita sua. 

79. «Ora», disse, «andrò dagli uomini. Ma prima debbo dire addio a mia madre»; e si recò alla caverna dove essa viveva con Babbo Lupo, e pianse, bagnandole il pelo di lacrime mentre i quattro fratelli di tana ululavano la loro profonda infelicità. 

80. «Non mi dimenticherete?» chiese Mowgli. 

81. «Mai, finché saremo in grado di seguire una traccia» risposero quelli. «Vieni ai piedi della collina quando sarai un uomo, e noi scenderemo a parlare con te; e di notte verremo anche nelle terre coltivate a giocare con te». 

82. «Torna presto!» disse Babbo Lupo. «Oh, mio ranocchietto giudizioso, torna presto, perché tua madre ed io siamo vecchi». 

83. «Torna presto cucciolo spelacchiato», disse Mamma lupa, «perché, credimi, figlio dell'uomo, io ti ho amato più di quanto abbia amato i miei cuccioli». 

84. «_Tornerò certamente_» rispose Mowgli «_e quando verrò sarà per stendere la pelle di  Shere Khan sulla Rupe del Consiglio. Non dimenticatevi di me! Dite a tutti nella giungla di non dimenticarmi mai!_». 

85. L'alba spuntava appena, quando Mowgli scese giù dalla collina, da solo, per andare incontro a quegli esseri misteriosi che si chiamano uomini.

== Utilizzazione
Il racconto del Fiore Rosso si presta a numerosi spunti per giochi ed attività nella sua prima parte, meno nella seconda (alla Rupe) dove l'avvicendarsi degli avvenimenti e l'atmosfera stessa stimolano più a riflessioni sui valori della Legge, della Comunità, della Fratellanza.
Un Capo Branco accorto saprà trarre dal racconto interessanti occasioni educative sui particolari concetti di Legge (il significato di vivere sotto una Legge o sottrarsi ad essa), il ruolo guida dell'adulto quale garante morale della Legge (Akela) e amico dai saggi consigli (Bagheera), la fratellanza nel suo aspetto di «fedeltà» che non cessa. Si sottolinea che nel raccontare è bene evidenziare che non tutto il Branco cede alle lusinghe di Shere Khan tradendo in tal modo Mowgli e la Legge.
Evitare in tal caso i giochi del tipo: Mowgli contro il Branco. Un aspetto particolare, desumibile per attività pratiche, è rintracciabile nella presentazione dell'elemento «fuoco» quale sua conoscenza, i pericoli che racchiude e i doni che ci elargisce (calore, luce ecc.).
Per tal motivo la storia ha una capacità tutta sua di attrarre l'attenzione dei bambini/bambine; tale «fascino» rimarrà vivo se nel programmare la presentazione si avrà particolare cura nel dare consequenzialità ai momenti del racconto e all'avvicendarsi dei personaggi sulla scena.

== Divisione del racconto
Possibile suddivisione del racconto:
    1. capoversi 1 - 8
    2. capoversi 9 - 32
    3. capoversi 33 - 46
    4. capoversi 47 - 85

Oppure:
    1. capoversi 1 - 32
    2. capoversi 33 - 46
    3. capoversi 47 - 85

Oppure:
    1. capoversi 1 - 21
    2. capoversi 22 - 53
    3. capoversi 46 - 85