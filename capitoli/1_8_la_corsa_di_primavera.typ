#import "../common.typ": *

= La corsa di primavera

== Presentazione
La «corsa di primavera» è il racconto di un grande, inevitabile cambiamento. Si colloca in un periodo, la primavera, che ogni anno vede cambiamenti evidenti: la vegetazione rinnova dl suo abito, gli abitanti della giungla vestono nuove piume e pellicce per la «Parlata Nuova».
Per Mowgli questa primavera si differenzia da tutte le altre, perché la sua natura di Uomo lo spinge fuori dalla giungla che non avrebbe mai pensato di poter lasciare.

== Racconto

#canto[
L'Uomo torna all'Uomo! \
Grida la notizia per tutta la giungla! \
Chi fu nostro fratello ora se ne va. \
Ascolta tu, popolo della giungla: \
Chi potrà trattenerlo? \

L'Uomo torna all'Uomo! \
E sta piangendo da solo nella giungla: \
Chi fu nostro fratello soffre per il dolore. \
La giungla, sincera, lo amava, \
Ma ormai nessuno potrà più seguirne le tracce. \
]

1. Due anni dopo la grande battaglia contro i cani rossi e la morte di Akela, Mowgli doveva esser prossimo ai diciassette anni. Sembrava più grande, perché il rude esercizio fisico, la scelta dell'ottimo fra i cibi migliori, ed i frequenti bagni, che faceva ogni volta che si sentiva appena un po' accaldato o infastidito dalla polvere, gli avevano dato forza e sviluppo ben superiori a quelli propri della sua età. Riusciva a dondolarsi da un ramo, appeso con una sola mano per mezz'ora di seguito, quando gli capitava l'occasione di dare un'occhiata lungo le vie degli alberi. Era in grado di fermare un giovane daino nel mezzo del galoppo e di gettarlo di lato, prendendolo per la testa. Poteva persino balzare addosso al grande cinghiale azzurro che viveva nelle paludi del nord. Il popolo della giungla, che si era abituato a temerlo per la sua intelligenza, lo temeva ora per la sua forza, e quando si muoveva tranquillamente per suoi motivi personali, il solo bisbiglio che annunciava il suo passaggio rendeva liberi tutti i sentieri del bosco. Eppure l'espressione dei suoi occhi era sempre gentile. Anche quando combatteva, non fiammeggiavano mai come quelli di Bagheera: diventavano soltanto sempre più attenti ed eccitati; e questa era una delle cose che Bagheera stesso non riusciva a comprendere.  

2. Ne parlò a Mowgli un giorno, ed il ragazzo rise e rispose: «Quando fallisco la preda, vado in collera. Quando mi tocca di rimanere due giorni con lo stomaco vuoto, vado ancora più in collera. Non dicono nulla i miei occhi, allora?». 

3. «La tua bocca ha fame», rispose Bagheera, «gli occhi non dicono niente. Cacciare, man giare, nuotare, è sempre uguale... come una pietra sotto il sole o sotto la pioggia». Mowgli lo guardò pigramente da sotto le lunghe ciglia, e come al solito, la testa della pantera si abbassò. [Bagheera sapeva chi era il suo padrone]. 

4. Erano sdraiati molto in alto sul fianco di una collina che dominava la Waingunga, e le nebbie del mattino erano sparse sotto di loro in colori di bianco e verde. Quando si levò il sole, lo scenario si cambiò in mari ribollenti d'oro rosso, si rimescolò tutto, lasciando filtrare i bassi raggi, che vennero a segnare di strisce l'erba secca sulla quale riposavano Mowgli e Bagheera. Era la fine della stagione fredda, le foglie e gli alberi apparivano come consunti e scoloriti, e c'era dunque un secco ticchettante fruscìo, quando soffiava il vento. Una fogliolina - tap, tap, tap - sbatteva furiosamente contro uno sterpo, proprio come fa una foglia isolata quand'è presa in una corrente. Quel rumore eccitò Bagheera, che fiutò l'aria del mattino; con un profondo cavernoso colpo di tosse, si voltò sulla schiena e mandò colpi con le zampe anteriori in direzione dell'agitata foglia lassù in alto. 

5. «L'anno s'inoltra», disse. «La giungla si muove. Il tempo della parlata nuova è vicino. Quella foglia lo sa. Che cosa bella!». 

6. «L'erba è secca», rispose Mowgli strappandone un ciuffo, «Anche occhio-di-primavera (è un piccolo fiorellino a forma di trombetta, color rosso cereo, che cresce in mezzo alle erbe)... anche occhio-di-primavera ancora non è spuntato e... Ma, Bagheera, sta bene che la pantera nera se ne stia sdraiata sulla schiena a battere l'aria con le zampe, come se fosse un gatto selvatico?». 

7.««Aowh?» disse Bagheera. Sembrava che stesse pensando ad altre cose. 

8. «Ti ho chiesto se sta bene che la pantera nera stia lì a berciare e tossire, ad ululare e rotolarsi a quel modo? Ricordati che tu ed io siamo i signori della giungla». 

9. «Questo è certo, sì; ho capito cucciolo d'uomo». In fretta Bagheera si rivoltò di nuovo, si sedette compostamente eretto, con i fianchi neri spelacchiati (stava appunto cambiando la pelliccia invernale) coperti di polvere. «Noi due siamo certamente i signori della giungla! Chi è forte come Mowgli? Chi è saggio quanto lui?». C'era nella sua voce una strana intonazione strascicata, tanto che Mowgli si girò per vedere se per caso la pantera nera si stesse prendendo gioco di lui, perché la giungla è piena di parole che suonano in un modo e voglion significare tutt'altro. «Ho detto che senza dubbio siamo i signori della giungla», ripeté Bagheera. «Ho sbagliato? Non sapevo che il cucciolo d'uomo ormai non poggiasse più i piedi per terra. Vola, dunque?». 

10. Mowgli stava seduto con i gomiti puntati sulle ginocchia, guardando lontano attraverso la vallata alla luce del giorno. Da qualche parte laggiù nei boschi sottostanti un uccello provava e riprovava con voce fioca e aspra le poche note iniziali del suo canto di primavera. Era ancora appena un'ombra del fluido richiamo che ricco ed impetuoso come una cascata avrebbe emesso più tardi; ma Bagheera l'udì. 

11. «L'avevo detto che il tempo della parlata nuova è vicino», brontolò la pantera, agitando la coda. 

12. «Ho inteso», Mowgli rispose. «Bagheera, perché tremi tutto? Il sole è caldo». 

13. «Quello è Ferao, il picchio rosso», continuò Bagheera. «Lui non ha dimenticato. Ora anch'io debbo ricordare la mia canzone», e cominciò a mugolare e canticchiare fra sé, riprendendo più e più volte da capo, insoddisfatto. 

14. «Non c'è selvaggina in giro», disse Mowgli. 

15. «Fratellino, le tue orecchie sono proprio otturate, tutt'e due? Questo non è canto di caccia, ma la mia canzone che sto preparando per quando ne avrò bisogno». 

16. «L'avevo dimenticato. Mi accorgerò quando sarà giunto il tempo della parlata nuova, perché allora tu e gli altri scapperete tutti via e mi lascerete solo». Mowgli aveva parlato piuttosto impetuosamente. 

17. «Ma, davvero, fratellino», cominciò Bagheera, «non siamo sempre...». 

18. «Ho detto così», scattò Mowgli, puntando irosamente l'indice. «Sì, scappate via, ed io, che sono il signore della giungla, debbo andarmene in giro da solo. Che successe l'anno passato quando volevo andare a raccogliere canne da zucchero nei campi del branco degli uomini? Mandai un messaggero - mandai te! - ad Hathi, pregandolo di venire una data notte a svellere per me quelle dolci erbe con la proboscide». 

19. «Venne con due sole notti di ritardo», lo giustificò Bagheera, rannicchiandosi un poco; «e di quella lunga erba dolce che ti piace tanto, te ne raccolse tanta che un cucciolo d'uomo non avrebbe potuto mangiarsela nemmeno in tutte le notti delle piogge: Non fu colpa mia». 

20. «Non venne quella notte, quando io gli mandai parola. No, se ne andava [strombettando], di corsa lanciando barriti per le valli al chiaro di luna. La sua traccia era simile a quella di tre elefanti, dato che non si curava di celarsi in mezzo agli alberi. Danzò sotto la luna in vista delle case del branco degli uomini. Io lo vidi, eppure non volle venire da me; ed io sono il signore della giungla». : 

21. «Era il tempo della parlata nuova», disse la pantera, sempre molto umilmente. «Forse, fratellino, quel giorno non gli facesti dire una parola maestra. Ascolta Ferao, e goditela!». 

22. Il malumore di Mowgli sembrava sbollito. Si sdraiò con gli occhi chiusi, mettendo le braccia sotto la testa. «Non so... né me ne importa», disse con voce sonnacchiosa. «Dormiamo, Bagheera. Lo stomaco è pesante in me. Fammi appoggiare la testa». 

23. La pantera si sdraiò di nuovo con un respiro, perché prestava ascolto a Ferao che ancora continuava ad esercitarsi nella sua canzone, in vista della primavera, della nuova parlata, com'essi dicono. 

24. Nella giungla indiana le stagioni trascorrono una dopo l'altra quasi senza distacco. Sembra che ce ne siano soltanto due: la stagione asciutta e quella delle piogge; ma se si guarda da presso, sotto i diluvi torrenziali e le nuvole di fumo delle carbonaie e di polvere si troveranno tutt'e quattro che si susseguono nel loro ciclo regolare. La primavera è la più bella, perché non ha da coprire di nuove foglie e fiori un terreno nudo e spoglio; ma deve respingere innanzi a sé metter via tutti i resti di cose mezze verdi che si trascinano, sopravvissute al loro tempo, e che il mite inverno consentì a lasciare in vita. Deve far sì che la terra rafferma, e solo in parte vestita, torni a sentirsi nuova e giovane ancora una volta. E ciò fa così bene che non c'è primavera nel mondo che valga la primavera della giungla. 

25. Ecco: c'è un giorno che tutte le cose sembrano stanche e perfino gli odori, mentre vagano nell'aria pesante, sono vecchi e consueti. È un fatto che non si può spiegare, ma si sente che è così. Poi il giorno seguente - eppure non c'è assolutamente nulla di cambiato tutti gli odori sono nuovi e deliziosi ed i baffi del popolo della giungla vibrano fino alla radice, ed il pelo invernale si distacca dai loro fianchi in lunghe ciocche pendule. Poi, capita una leggera pioggia casuale, e tutti gli alberi ed i cespugli, e i bambù, e i muschi, e le piante dalle foglie piene di succhi si destano con un rumore di crescita che quasi si potrebbe udire, e sotto questo rumore corre, giorno e notte, un sordo ronzio. Questo è il rumore della  primavera... un rimbombo vibrante che non è né le api, né le acque d'una cascata, né il vento tra la cima degli alberi, ma soltanto il caldo mondo felice che fa le fusa. 

26. Fino a quell'anno Mowgli si era sempre deliziato di questi cambiamenti di stagione. Generalmente era lui a vedere il primo occhio-di-primavera tutto nascosto ancora fra le erbe, ed il primo cumulo di nuvole primaverili, le quali non hanno paragone possibile con alcuna altra cosa nella giungla. Si sentiva la sua voce nei luoghi più disparati: nei punti più umidi, sotto la luce delle stelle, tra i fiori sboccianti; qui ad unirsi alle rane nei loro cori, là a canzonare le civette appese all'ingiù, mentre lanciavano il loro grido nella notte bianca. Come tutti quelli della sua gente, la primavera era la stagione preferita per i suoi spostamenti... e si trasferiva per la sola gioia di slanciarsi attraverso l'aria calda per trenta, quaranta o cinquanta miglia tra il crepuscolo ed il sorgere della stella del mattino, e ritornare ansante e ridente, e coronato con i più strani fiori. I quattro non lo seguivano in questi pazzi giri nella giungla, ma se ne andavano via a cantare le loro canzoni con altri lupi. Il popolo della giungla è molto occupato durante la primavera, e Mowgli poteva udirli, mentre grugnivano, strillavano o fischiavano, ciascuno a seconda della propria specie. Le loro voci sono allora diverse da quelle che hanno negli altri periodi dell'anno, e questa è una delle ragioni per le quali la primavera nella giungla è chiamata il tempo della nuova parlata. 

27. Ma, quella primavera, come aveva detto a Bagheera, il suo stomaco s'era cambiato dentro di lui. Sin da quando i germogli di bambù si erano chiazzati di bruno, era stato in attesa della mattina, nella quale gli odori si sarebbero trasformati. Ma quando giunse quella mattina, e Mor il pavone, splendente di bronzo, d'azzurro e d'oro, lo gridò a gran voce lungo tutti i boschi ancora nebbiosi e Mowgli aprì la bocca per passare la voce, le parole gli si strozzarono in gola e lo colse una sensazione che saliva dalla punta dei piedi fino alla radice dei capelli... un senso di pura infelicità, tanto che si guardò accuratamente per essere certo di non aver calpestato qualche spina. Mor annunciò i nuovi odori, gli altri uccelli raccolsero il grido, e dalle rocce della Waingunga egli udì il grido roco di Bagheera... qualche cosa d'intermedio fra il grido dell'aquila ed il nitrito di un cavallo. Ci fu uno schiamazzo ed un disperdersi di Bandar fra i rami sovrastanti, carichi di nuove gemme, e Mowgli rimase immobile, col torace gonfiato per rispondere a Mor, che si svuotava a poco a poco in piccoli ansiti strappati al suo petto da quella infelicità. 

28. Si guardò attorno con occhi trasognati, ma non riuscì a vedere altro che il Bandar-log motteggiatore fuggire a gambe levate su per gli alberi, e Mor che, distesa la coda in tutto il suo splendore, danzava sul pendìo sottostante. 

29. «Gli odori son mutati», gridò Mor. «Buona caccia, fratellino! Perché non rispondi?».  

30. «Fratellino, buona caccia!» fischiarono Chil l'avvoltoio e la sua compagna, piombando giù appaiati. I due sfilarono sotto il naso di Mowgli, così rasenti che un pizzico di lanuginose piume bianche fu spazzato via. 

31. Una lieve pioggia di primavera - pioggia dell'elefante, la chiamano - passò sulla giungla su una fascia larga mezzo miglio, si lasciò indietro bagnate e ondeggianti le foglie nuove, svanì in un doppio arcobaleno ed un tenue brontolio di tuono. Il ronzìo della primavera proruppe per un attimo soltanto, e si chetò; ma tutta la gente della giungla fu pronta a dar fiato alle loro voci. Tutti, eccetto Mowgli. 

32. «Eppure», diceva tra sé, «ho mangiato buoni cibi, ho bevuto acqua buona. La gola non mi brucia e non mi si chiude, come fece quella volta che assaggiai la radice venata d'azzurro, che Oo, la tartaruga, mi aveva consigliato come buona da mangiare. Ma il mio stomaco è pesante, ed ho detto parole molto sgarbate a Bagheera e agli altri che sono popolo della giungla e mio popolo. Anche adesso, a momenti ho caldo e a momenti ho freddo, e a momenti né caldo né freddo; ma sono soltanto inquieto contro ciò che non posso vedere. Huhu! Sarà meglio fare una bella corsa! Stanotte attraverserò le montagne; sì, voglio fare una corsa di primavera fino alle paludi del nord e ritorno. Per troppo tempo sono andato a caccia senza fatica. I quattro verranno con me, perché si stanno facendo grassi, come i bruchi bianchi». 

33. Chiamò; ma neppure uno dei quattro rispose. Si trovavano molto più lontani che a portata d'orecchio, per cantare a voce spiegata le loro canzoni di primavera - i canti della Luna e del sambhur - con i lupi del branco; poiché all'epoca della primavera il popolo della giungla non fa quasi differenza tra il giorno e la notte. Lanciò la nota aspra abbaiante; ma la sola risposta che ebbe fu il derisorio miau del piccolo gatto selvatico maculato, che s'aggirava fra i rami in cerca di nidi d'uccelli primaticci. AI sentirlo fu tutto scosso di rabbia, e sfoderò a mezzo il coltello. Poi assunse un'aria molto altera, benché non ci fosse nessuno a guardarlo, e a grandi passi discese rigidamente la collina, col mento sollevato e le sopracciglia aggrottate. Ma neppure uno del popolo gli pose alcuna domanda, perché erano tutti troppo occupati nelle loro faccende. 

34. «Già», diceva Mowgli intanto a se stesso, sebbene sapesse in cuor suo di aver torto, «se il cane rosso viene dal Dekkan, o se il fiore rosso danza fra i bambù, ecco che tutta la giungla si precipita piagnucolosa da Mowgli, chiamandolo con grandi nomi da elefante. Ma ora, soltanto perché occhio-di-primavera è rosso, e Mor, figuriamoci, deve mostrare le sue gambe spelate in qualche danza di primavera, la giungla impazzisce tutta come Tabaqui... Per il toro che mi ha riscattato! Sono il signore della giungla, o no? Silenzio! Che fate, voi, qui?» 

35. Una coppia di giovani lupi del branco veniva giù di galoppo lungo il sentiero, in cerca di una radura sulla quale battersi. (Ricorderete che la legge della giungla proibisce di battersi dove il branco potrebbe vedere). Il pelo del loro collo era irto come fil di ferro, ed essi abbaiavano furiosamente, raccogliendosi per essere pronti al primo scatto. Mowgli balzò avanti, li prese entrambi per la gola, uno per mano con le braccia distese, certo di poterli rovesciare all'indietro, come aveva fatto mille volte per gioco e durante le cacce del branco. Ma non s'era mai intromesso prima d'allora in una lotta di primavera. I due scattarono in avanti, gettandolo da parte, e senza sprecare parole, principiarono a rotolarsi, strettamente avvinghiati. 

36. Mowgli fu di nuovo in piedi quasi prima d'esser caduto, snudati i suoi bianchi denti ed il coltello, e in quel momento li avrebbe uccisi entrambi, per la sola ragione che essi stavano combattendo quando egli voleva che stessero tranquilli, eppure sapeva bene che ogni lupo ha pieno diritto, secondo la legge, di battersi. Saltellò intorno a loro con le spalle abbassate e la mano tremante, pronto a scoccare un doppio colpo, quando il primo scompiglio della zuffa fosse terminato; ma nell'attesa ogni forza sembrò rifluire dal suo corpo, la punta del coltello ricadde, lentamente questo fu riposto; nella guaina, e Mowgli rimase a guardare. 

37. «Di certo ho mangiato del veleno», sospirò alla fine. «Da quando io dispersi il Consiglio con il fiore rosso - da quando uccisi Shere Khan - nessuno del branco era mai riuscito a buttarmi da parte. E questi due sono fra gli ultimi lupi del branco, cacciatori da poco! La mia forza mi ha abbandonato e tra poco morirò. Oh, Mowgli, perché non li uccidi tutte e due». 

38. Il combattimento continuò finché uno dei lupi fuggì, e Mowgli rimase solo sul terreno sconvolto e insanguinato, a guardarsi ora le gambe e le braccia, ora il coltello, mentre la sensazione d'infelicità, che egli non aveva mai conosciuto prima, lo ricopriva come l'acqua ricopre un tronco caduto. 

39. Quella sera uccise per tempo e mangiò poco, in modo da essere in perfetta forma per la sua corsa di primavera, e mangiò da solo perché tutto il popolo della giungla era in giro a cantare o a combattere. Era una perfetta notte bianca, come dicono loro. Sembrava che tutte le cose verdi fossero cresciute di un mese, in quella stessa mattina.  Il ramo che il giorno prima era ammantato di foglie gialle, stillò linfa quando Mowgli lo spezzò. Il muschio s'arricciava spesso e caldo sopra i suoi piedi, l'erba novella non aveva bordi taglienti, e tutte le voci della giungla risuonavano echeggiando come una corda bassa d'arpa, pizzicata dalla luna. La luna della parlata nuova, che sprizzava la sua luce piena su rocce e stagni, l'insinuava tra tronco e liana, la frangeva attraverso il crivello di milioni di foglie. Dimenticando la sua infelicità, Mowgli cantò a voce alta, mentre aggiustava il passo. Era quasi un volare, perché aveva scelto il lungo pendio declinante che conduce alle paludi del nord, attraversando il cuore della giungla principale, dove il terreno elastico ammortizzava la battuta del piede. Un uomo allevato fra gli uomini si sarebbe fatto strada su quel terreno inciampando spesso nell'ingannevole chiarore della luna; ma i muscoli di Mowgli, allenati da anni di esercizio, lo sostenevano come se fosse una piuma. Quando un ceppo fradicio o un sasso nascosto gli cedevano sotto il piede, egli riprendeva immediatamente, senza mai rallentare il passo, senza sforzo e senza nemmeno pensarci. Quando si stancava di correre sul terreno, gettava in alto le braccia, come una scimmia, afferrandosi alla liana più vicina, ed allora sembrava che galleggiasse piuttosto che si arrampicasse su per i rami fino a quelli più sottili, da dove avrebbe poi proseguito lungo la strada degli alberi finché, cambiato umore di nuovo, si proiettava in basso, a riprender terra con una lunga traiettoria tra le foglie. Incontrava depressioni calde e stagnanti, circondate da rupi bagnate, dove poteva respirare a fatica per i gravi profumi dei fiori notturni e dei boccioli che si schiudevano dalle gemme lungo le liane; scuri viali dove la luce della luna si allungava in fasce regolari, come quelle di marmo variegato nella navata di una chiesa; cespugli nei quali i giovani virgulti umidi gli giungevano all'altezza del petto e lo cingevano alla vita con le loro braccia; e cime di colline coronate di rocce ineguali, dove era costretto a saltare di sasso in sasso, scavalcando le tane di piccole volpi spaventate. Talvolta gli capitava d'udire, molto debole e da grande distanza, il ritmato ciugh-drugh del cinghiale che affilava le zanne contro il fusto di un albero; salvo poi ad incontrare più tardi la grossa bestia grigia tutta sola, intenta a squadrare e straziare la corteccia di qualche grande albero, il grugno grondante bava e gli occhi accesi come fuoco. Altre volte, richiamato dal rumore di corna cozzanti e da sibilanti grugniti, deviava per guizzare oltre una coppia di sambhur infuriati, vacillanti avanti e indietro a testa bassa, striati di sangue che appariva nero nel chiarore lunare. Oppure a qualche guado impetuoso, udiva Jacala il coccodrillo che muggiva come un toro; ovvero disturbava una coppia annodata del Popolo Velenoso, ma prima che quelli potessero morderlo, egli era già lontano, attraversati i ciottoli lucenti, nuovamente nel folto della giungla. 

40. Corse così, ora gridando a gran voce, ora cantando tra sé, l'essere più felice di tutta la giungla in quella notte, finché l'odore dei fiori lo avvertì che era ormai giunto vicino alle paludi e queste si trovavano molto al di là dei suoi più lontani territori di caccia.  

41. Anche qui un uomo allevato tra gli uomini sarebbe sprofondato fino alla testa dopo tre passi, ma i piedi di Mowgli sembravano muniti di occhi e lo portavano di zolla in zolla, da un appoggio incerto all'altro, senza chieder soccorso agli occhi della testa. Corse fino al centro del pantano, disturbando le anitre al passaggio, e si sedette su un tronco d'albero rivestito di muschio lambito dall'acqua nera. La palude era tutta desta attorno a lui, perché a primavera il Popolo degli Uccelli dorme molto leggermente, ed interi stormi andavano e venivano da un capo all'altro della notte. Ma nessuno fece caso a Mowgli, seduto fra gli al ti canneti, che, canterellando canzoni senza parole, si esaminava le piante coriacee dei suoi piedi bruni, nel timore di spine neglette. Sembrava che tutta la sua infelicità fosse stata lasciata alle spalle, laggiù nella sua giungla, e già era sul punto d'intonare un canto a gola spiegata, quand'eccola ritornare... peggio ancora di prima. 

42. Questa volta Mowgli si spaventò. «C'è anche qui!» disse a mezza voce. «Mi ha seguito», e si voltò, guardando al di sopra della spalla, per vedere se lei non fosse lì dietro. «Non c'è nessuno qui». I rumori notturni della palude continuarono, ma nessun uccello o altro animale mai gli parlò ed il nuovo senso di sconforto aumentò. 

43. «Ho certo mangiato del veleno», disse con voce piena di sgomento. «Devo avere sbadatamente mangiato del veleno e la forza mi sta abbandonando. Ho avuto paura... eppure non ero io ad avere paura.. Mowgli ha avuto paura, quando i due lupi combattevano. Akela, o anche Phao li avrebbero fatti tacere; e invece Mowgli ha avuto paura. Questo è il vero segno che ho mangiato il veleno... Ma chi se ne cura nella giungla? Stanno a cantare, ad ululare e a battersi, e corrono a frotte sotto la luna, ed io - Hai-mai! - io sto morendo nelle paludi, per quel veleno che ho mangiato». Ed era tanta la pietà che sentiva in sé, che quasi si mise a piangere. «E poi», continuò, «mi troveranno steso nell'acqua nera. No, voglio tornare nella mia giungla e morire sulla Rupe del Consiglio, e Bagheera, al quale voglio bene, se non starà a schiamazzare nella valle... Bagheera, forse, potrà far la guardia per un poco a ciò che sarà rimasto di me [perché Chil non mi faccia fare la stessa fine che fece fare ad Akela]». 

44. Una grossa lacrima calda gli schizzò sul ginocchio e, sconfortato come era, Mowgli si sentì felice d'essere tanto infelice, se vi riesce di capire questa sorta di felicità alla rovescia. [«La fine che Chil fece fare ad Akela», ripeté ], «in quella notte, quando io salvai il branco  dal cane rosso». Stette in silenzio per un po', ripensando alle ultime parole del lupo solitario, che voi certamente ricorderete. «Akela mi disse molte cose strane, prima di morire, perché quando moriamo le nostre idee cambiano. Mi disse... ciò nonostante, io sono della giungla)». 

45. Nell'eccitazione, che accompagnò il ricordo del combattimento sulle sponde della Waingunga, gridò forte le ultime parole, ed una bufala selvaggia fra le canne balzò sulle ginocchia, sbuffando: «L'uomo!». 

46. «Uhh! rispose Mysa il bufalo selvaggio (Mowgli lo sentì rivoltarsi nel suo brago), «quello non è un uomo. È soltanto il lupo senza pelo del branco di Seeonee. Nelle notti come questa, corre sempre qua e là». 

47. «Uhh» replicò la bufala, abbassando di nuovo il muso a pascolare, «credevo che fosse un uomo». 

48. «Ti ho detto di no. Oh, Mowgli, c'è pericolo?» mugghiò Mysa. 

49. «Oh, Mowgli, c'è pericolo?» lo canzonò il ragazzo di rimando. «Questa soltanto è la cosa della quale si preoccupa Mysa: c'è pericolo? Ma di Mowgli che va in giro per la giungla di notte, vegliando, che ve ne importa?». 

50. «Come grida forte!» disse la bufala. 

51. «*Proprio così gridano*», rispose Mysa con disprezzo, «*quelli che dopo aver strappato l'erba non sanno mangiarla*». 

52. «Per meno di tanto», gemette Mowgli fra sé, «per meno di tanto che all'epoca delle ultime piogge, avrei punzecchiato Mysa fino a farlo uscire dal suo brago e l'avrei cavalcato per il pantano con un capestro di giunco». Stese una mano per spezzare una delle canne impennacchiate, ma la ritirò con un sospiro. Mysa continuò a ruminare con calma, e si sentiva strappare l'erba lunga là dove pascolava la bufala. «Non voglio morire qui», disse irosamente. «Mysa, che è dello stesso sangue con Jacala e con il cinghiale, mi vedrebbe. Andiamo di là dal pantano a vedere quello che succede. Non ho  mai corso una corsa di primavera come questa... provando freddo e caldo insieme... Su, Mowgli!». 

53. Non poté però resistere alla tentazione di infilarsi furtivamente fra le canne fino a raggiungere Mysa per pungerlo con il coltello. Il grosso bufalo grondante scattò fuori dal suo brago, come una bomba che esploda, mentre Mowgli rise tanto che dovette mettersi a sedere. 

54. «Vai a raccontare ora che il lupo spelato del branco di Seeonee, una volta, ti ha fatto da pastore, Mysa», gridò. 

55. «Lupo! Tu?» sbuffò il bufalo, calpestando il fango. «Tutta la giungla sa che sei stato mandriano di bestie addomesticate... un marmocchio d'uomo simile a quelli che sbraitano nella polvere, laggiù vicino alle messi. Tu della giungla! Quale cacciatore avrebbe strisciato come un serpente fra le sanguisughe, e per uno scherzo coperto di fango... scherzo da sciacallo... mi avrebbe svergognato davanti alla mia femmina? Vieni sulla terra soda e ti farò... ti farò...». Mysa schiumava dalla bocca, perché Mysa, fra gli altri nella giungla, ha forse il peggior carattere. 

56. Mowgli lo osservò sbuffare e soffiare mentre tuttavia gli occhi rimanevano impassibili. Quando poté farsi udire in mezzo allo scroscio del fango, domandò: «Quale branco di uomini ha le sue tane vicino alle paludi, Mysa? Questa è una giungla nuova per me». 

57. «Vai verso il nord, allora», mugghiò il bufalo infuriato, perché Mowgli lo aveva punto piuttosto a fondo. «È stato uno scherzo da mandriano ignudo di vacche. Vallo a raccontare a quelli del villaggio in fondo alle paludi». 

58. «Il branco degli uomini non s'interessa ai racconti della giungla, ed *io non penso che uno sgraffio in più o in meno* [sulla tua pellaccia, Mysa], *sia argomento da portare in Consiglio*. Ma andrò a vedere quel villaggio. Sì, ci andrò. Sì, ci andrò. Adagio, adesso. Non tutte le notti il signore della giungla può venire a guidarti al pascolo». 

59. Si mosse spostandosi sulle sabbie mobili lungo i bordi della palude, ben sapendo che Mysa non avrebbe mai caricato su quelle, e rise mentre correva, ripensando all'ira del bufalo. 

60. «La mia forza non se n'è andata del tutto», disse. «Può darsi che il veleno non sia arrivato alle ossa. C'è una stella bassa laggiù». Guardò meglio facendosi riparo agli occhi con le mani. «Per il toro che mi ha riscattato, ma è il fiore rosso... il fiore rosso a fianco del qua le io stavo prima, anche prima di venire al primo branco di Seeonee! Ora che l'ho visto voglio finire la mia corsa». 

61. Le paludi finirono in una larga piana, dove tremolava una luce. Era molto tempo che Mowgli non s'occupava più dei fatti degli uomini, ma quella notte il barlume del fiore rosso lo attirò. 

62. «Darò un'occhiata», si disse, «come facevo ai vecchi tempi; voglio vedere quanto sono cambiati gli uomini». 

63. Dimenticando di non essere nella sua giungla dove poteva fare quello che voleva, calpestò senza alcuna preoccupazione le erbe cariche di rugiada, finché giunse alla capanna nella quale c'era la luce. Tre o quattro cani cominciarono ad abbaiare, perché era ai margini di un villaggio. 

64. «Oh, disse Mowgli, mettendosi a sedere senza rumore, dopo aver emesso un basso brontolìo da lupo, che fece tacere quei cagnacci, «Succederà quel che deve succedere. Mowgli, che cosa hai più a che fare tu, con le tane del branco degli uomini?». Si strofinò la bocca, ricordando il posto dove una pietra l'aveva colpito, anni prima, quando un altro branco di uomini lo aveva scacciato. 

65. La porta della capanna si aprì, ed una donna si fece avanti a scrutare nell'oscurità. Un bimbo pianse, e la donna, di sopra la spalla, disse: «Dormi. È stato soltanto uno sciacallo che ha svegliato i cani. Tra poco spunterà il mattino». 

66. Fra l'erba, Mowgli cominciò a tremare come se avesse la febbre. Conosceva bene quella voce, ma per accertarsene chiamò sotto voce, meravigliandosi di scoprire come gli ritornasse alle labbra la parlata degli uomini: «Messua, o Messua!». 

67. «Chi mi chiama?» domandò la donna, con un tremito nella voce. 

68. «Hai dimenticato?» replicò Mowgli. Aveva la gola arida mentre parlava. 

69. «Se sei tu, quale nome io ti detti? Dimmelo!» Aveva chiuso la porta a metà e la sua mano era stretta sul petto.       

70. «Nathoo! Ohé, Nathoo rispose Mowgli, perché, come sapete, questo era il nome che Messua gli aveva dato quando per la prima volta egli era venuto al branco degli uomini. 

71. «Vieni, figlio mio» lo chiamò, e Mowgli camminò, avanzando nel raggio di luce, e guardò in pieno Messua, la donna che era stata buona con lui ed alla quale egli aveva salvato la vita dal branco degli uomini, tanto tempo prima. Ella era invecchiata, ed i suoi capelli si erano fatti grigi; ma gli occhi e la voce non erano cambiati. Da vera donna, ella si sarebbe aspettata di trovare Mowgli come lo aveva lasciato, i suoi occhi pertanto errarono con aria meravigliata dal petto di lui fino alla testa, che toccava il sommo della porta. 

72. «Figlio mio», balbettò; e poi, inginocchiandosi ai suoi piedi: «Ma non è più mio figlio. È un giovane dio della foresta! Ahai!». 

73. Così com'era, ritto nella luce rossastra della lampada ad olio, forte, alto e bello, con la lunga chioma nera spiovente sulle spalle, il coltello ondeggiante appeso al collo, la testa coronata da una ghirlanda di gelsomini bianchi, Mowgli poteva davvero essere scambiato per qualche selvaggio indio delle leggende della giungla. Il bambino, mezzo addormentato nella sua culla, saltò su, gridando forte per lo spavento, Messua si voltò per calmarlo, mentre Mowgli rimaneva immobile, guardando in giro le brocche dell'acqua, gli utensili da cucina, la madia del grano, e tutti gli altri oggetti appartenenti all'uomo, che si ritrovava a ricordare così bene. 

74. «Cosa vuoi mangiare o bere?» mormorò Messua. «Qui, ogni cosa è tua. Noi ti dobbiamo la vita. Ma sei tu quello che io chiamavo Nathoo, o davvero sei un dio?». 

75. «Sono Nathoo», disse Mowgli. «Sono molto distante dai luoghi dove vivo. Vidi questa luce, e sono venuto. Non sapevo che tu fossi qui». 

76. «Dopo essere giunti a Khanhiwara», gli raccontò Messua timidamente, «gli Inglesi avrebbero voluto aiutarci contro quelli del villaggio che avevano cercato di bruciarci vivi. Te ne ricordi?». 

77. «Davvero, che non l'ho dimenticato». 

78. «Ma quando la legge inglese fu pronta, andammo al villaggio di quella gente cattiva, ma tutto era sparito». 

79. «Anche questo mi ricordo», disse Mowgli con un fremito nelle narici.  

80. «Il mio uomo, allora, cominciò a lavorare da bracciante nei campi ed alla fine - perché, in verità, era proprio un uomo forte - comprammo un pezzetto di terra qui. Non è così fertile, come quella del vecchio villaggio, ma non abbiamo bisogno di molto... noi due». 

81. «Dov'è lui... l'uomo che scavò nella polvere, quella notte quando ebbe paura?». 

82. «È morto... già da un anno». 

83. «E lui?» Mowgli indicò il bambino. 

84. «È mio figlio, che è nato due piogge fa. Se tu sei un giovane dio, dagli il favore della giungla, sì ch'egli possa stare sicuro in mezzo al tuo... al tuo popolo, come lo fummo noi in quella notte». 

85. Ella sollevò il bimbo che, dimenticando il suo spavento, tese le manine per giocare con il coltello che pendeva sul petto di Mowgli, e Mowgli scansò quelle piccole dita con delicatezza infinita. 

86. «E se tu sei Nathoo, che la tigre mi rapò», continuò Messua, con un nodo alla gola, «allora è il tuo fratello più piccolo. Dagli la benedizione del fratello maggiore». 

87. «Hai-mai! Che ne so io della cosa chiamata benedizione? lo non sono un dio e neppure suo fratello, e.. O madre, madre, il cuore mi pesa». E rabbrividì tutto, nel mettere giù il bambino. 

88. «È abbastanza naturale», disse Messua, sfaccendando fra gli arnesi da cucina. «Quando uno corre per le paludi di notte. Non c'è dubbio; la febbre ti ha preso fino al midollo». Mowgli sorrise al pensiero che qualche cosa della giungla potesse fargli male. «Accenderò il fuoco, e ti farò bere un po' di latte caldo. Getta via la corona di gelsomino: è un odore troppo acuto per un posto così piccolo». 

89. Mowgli si sedette, mormorando, con la faccia tra le mani. Strani sentimenti d'ogni genere, che non aveva mai sino allora provato, lo travolgevano, proprio come se fosse stato avvelenato; si sentiva stordito ed aveva anche un po' di nausea. Bevve il latte caldo a lunghi sorsi, mentre Messua gli batteva di quando in quando colpettini sulla spalla, non ancora completamente certa se egli fosse suo figlio Nathoo di tanto tempo fa, o qualche essere meraviglioso della giungla; ma contenta ad ogni modo di sentire che almeno era di carne ed ossa.  

90. «Figlio», disse alfine, con occhi pieni d'orgoglio, «qualcuno ti ha mai detto che sei più bello di qualsiasi altro uomo?». 

91. «Eh?» si stupì Mowgli, che, naturalmente, non aveva inteso mai nulla del genere. Messua, felice, rise sommessamente. L'espressione del volto di lui, le era stata sufficiente. 

92. «Allora, son io la prima? È giusto, per quanto avvenga assai di rado, che una madre dica a suo figlio queste belle cose. Tu sei molto bello. o non ho mai veduto un uomo come te». 

93. Mowgli voltò la testa, cercando di guardare dietro di sé, al di sopra della spalla muscolosa, e Messua rise di nuovo e così a lungo che Mowgli, senza sapere perché, fu portato a ridere con lei, ed il bimbo corse dall'uno all'altro, ridendo anche lui. 

94. «No, tu non devi burlarti di tuo fratello», disse Messua, prendendolo fra le braccia e stringendoselo al petto. «Quando sarai bello appena la metà di lui, ti sposeremo alla più giovane figlia di un re, e allora cavalcherai grandi elefanti». 

95. Mowgli non riuscì a capire una parola su tre di tutto questo discorso; il latte caldo cominciava a fargli effetto, dopo la lunga corsa; pertanto si rannicchiò ed un minuto dopo era profondamente addormentato, e Messua gli trasse indietro i capelli dagli occhi, gli stese addosso una coperta, e fu felice. Secondo l'uso della giungla, dormì per tutto il resto della notte e per tutto il giorno seguente, dato che il suo istinto, mai del tutto sopito, gli diceva che non c'era nulla da temere. Alla fine si svegliò con un balzo che fece tremare la capanna, perché la coperta sul viso gli aveva fatto sognare di trappole; e si ritrovò in piedi, la mano sul coltello, gli occhi ancor grevi di sonno, ma già roteanti, pronto a qualsiasi lotta. 

96. Messua rise e gli pose davanti il pasto della sera. Non c'erano che poche focacce rustiche, cotte sul fuoco fumoso, del riso, ed un tocco di conserva acida di tamarindo appena abbastanza per tirare avanti fino a quando avrebbe potuto procurarsi la sua preda d'ogni sera. L'odore della rugiada nelle paludi lo rendeva affamato ed irrequieto. Aveva bisogno di completare la sua corsa di primavera; ma il bimbo insistette per essere preso in braccio, e Messua lo prese per pettinargli quella chioma nerazzurra. E, mentre lo pettinava, ella gli cantava filastrocche senza senso da bambini, ora chiamandolo figlio suo, ora supplicandolo di concedere un po' del potere ch'egli aveva sulla giungla al bambino. La porta della capanna era chiusa, ma egualmente Mowgli udì un rumore che conosceva bene e vide Messua aprire la bocca, quasi in un grido di spavento, mentre una grossa zampa grigia s'infilava sotto la porta, e Fratel Bigio, al di fuori, mugolava il suo soffocato e contrito mugolìo di ansietà e paura.  

97. «Fuori e aspetta! Non siete venuti quando vi ho chiamato», disse Mowgli nel linguaggio della giungla, senza girare la testa e la grossa zampa grigia sparì. 

98. «Non... non portare i tuoi... i tuoi servitori con te», disse Messua. «Io... noi abbiamo sempre vissuto in pace con la giungla». 

99. «È pace», disse Mowgli, alzandosi. «Pensa a quella notte sulla strada di Khanhiwara. Ce n'erano a ventine, di loro, davanti a te e dietro a te. Ma vedo che anche a primavera il popolo della giungla non sempre dimentica. Madre, me ne vado». 

100. Messua si trasse umilmente da parte - era davvero un dio dei boschi, ella pensò; ma non appena la mano di Mowgli ebbe raggiunta la porta, la madre ch'era in lei, la spinse a gettargli le braccia al collo, più e più volte. 

101. «Ritorna!» bisbigliò. «Figlio o non figlio, ritorna, perché io ti voglio bene. Guarda, anche lui ci soffre». 

102. Il bambino piangeva perché l'uomo dal coltello scintillante se ne andava. 

103. «Ritorna ancora», ripeté Messua. «Di giorno o di notte, questa porta non sarà mai chiusa per te». 

104. La gola di Mowgli si muoveva, come se qualcuno ne stesse tirando le corde, e quando rispose sembrò che la voce gli fosse strappata a forza: «Tornerò di sicuro». 

105. «Ed ora» disse, scostando la testa del lupo, che strisciava sulla soglia, «ho una piccola lamentela contro di te, Fratel Bigio. Perché non siete venuti tutti e quattro quando vi chiamai tanto tempo fa?». 

106. «Tanto tempo fa? Ma se è stato soltanto la notte scorsa? Io... noi stavamo a cantare nella giungla le nuove canzoni, perché questo è il tempo della parola nuova. Te ne ricordi?». 

107. Vero, vero». 

108. «E appena finito di cantare», proseguì con calore Fratel Bigio «ho seguito la tua traccia. Corsi via, lasciando tutti gli altri e ti ho seguito in fretta. Ma, o fratellino, che cosa hai mai fatto tu, mangiare e dormire con il branco degli uomini?».  

109. «Se foste venuti quando vi ho chiamato questo non sarebbe mai avvenuto», disse Mowgli, accelerando di molto la corsa. 

110. «Ed ora che cosa deve accadere?» chiese Fratel Bigio. 

111. Mowgli stava per rispondere, quando una ragazza vestita di bianco, discese da un sentiero che conduceva fuori dal villaggio. Fratel Bigio sparì immediatamente dalla vista, e Mowgli indietreggiò senza rumore dentro un campo di alte messi. Avrebbe quasi potuto toccarla con la mano quando i caldi verdi steli si chiusero davanti al suo volto ed egli sparì come un fantasma. La ragazza gettò uno strillo, perché credette di aver visto uno spirito, e subito dopo fece un profondo sospiro. Mowgli scostò gli steli con le mani e rimase a guardarla, finché ella sparì fuor di vista. 

112. «Ed ora non so», disse, sospirando a sua volta. «Perché non siete venuti quando io vi chiamai?». 

113. «Noi ti seguiamo... ti seguiamo», mormorò Fratel Bigio, leccando il calcagno di Mowgli. «Ti seguiamo sempre, tranne che al tempo della parlata nuova». 

114. «E mi seguireste anche al branco degli uomini?» bisbigliò Mowgli. 

115. «Non ti seguii, forse, quella notte quando il nostro vecchio branco ti scacciò? Chi ti risvegliò, quando stavi sdraiato tra le messi». 

116. «Sì, ma lo faresti ancora». 

117. «E non ti ho seguito anche stanotte?». 

118. «Sì, ma ancora e ancora e forse ancora, Fratel Bigio?». 

119. Fratel Bigio rimase in silenzio. Quando parlò, borbottò fra sé: «E la pantera nera diceva la verità». 

120. «E cosa disse?». 

121. «*L'Uomo torna all'Uomo, alla fine. Raksha, nostra madre, disse...*». 

122. «E lo stesso disse Akela, la notte del cane rosso», mormorò Mowgli.  

123. «La stessa cosa dice anche Kaa, che è il più saggio di noi tutti». 

124. E tu, Fratel Bigio, cosa dici?». 

125. «Ti hanno scacciato una volta, con male parole. Ti hanno ferito la bocca a sassate. Mandarono Buldeo per ucciderti. Avevano deciso di gettarti sul fiore rosso. Tu, non io, hai detto che sono cattivi e insensati. Tu, non io - io seguo il mio popolo - facesti calare la giungla sopra di loro. Tu, non io, componesti una canzone contro di loro, anche più amara della nostra canzone contro il cane rosso». 

126. «Ti ho domandato cosa dici tu!». 

127. Mentre parlavano, continuavano a correre. Fratel Bigio galoppò per un pezzo prima di rispondere, poi, tra un balzo e l'altro, disse: «Cucciolo d'uomo... signore della giungla... figlio di Raksha, e fratello mio di tana... anche se per un po' me ne dimentico a primavera, *la tua traccia è la mia traccia, la tua tana è la mia tana, la tua preda è la mia preda, la tua lotta mortale sarà la mia lotta mortale.* Io parlo anche per gli altri tre. Ma cosa dirai alla giungla?». 

128. «Giusto pensiero. Non è bene aspettare ad uccidere, dopo avvistata la preda. Va' innanzi e chiama tutti alla Rupe del Consiglio, ed io dirò loro quello che ho in mente. Ma può darsi ch'essi non vengano... al tempo della parlata nuova possono anche dimenticarsi». 

129. «E tu, allora, non hai dimenticato nulla?» buttò là Fratel Bigio, di sopra la spalla, mentre allungava il galoppo, e Mowgli lo seguì pensieroso. 

130. In qualsiasi altra stagione la notizia avrebbe riunito tutta la gente della giungla, con i peli irti sul collo; ma ora erano tutti indaffarati a cacciare e a lottare, ad uccidere e a cantare. Dall'uno all'altro, corse Fratel Bigio, gridando: «Il signore della giungla torna all'uomo! Venite alla Rupe del Consiglio». Ed il felice, ardente popolo rispondeva soltanto: «Ritornerà col caldo dell'estate. Le piogge lo ricondurranno alla tana. Corri e canta con noi. Fratello Bigio». 

131. «Ma il signore della giungla torna all'uomo» ripeteva Fratel Bigio. 

132. «Eee... Yoawa? Forse che il tempo della parlata nuova è meno dolce per questo?» rispondevano. Così quando Mowgli con cuore pesante, passando in mezzo alle rupi che ben ricordava, giunse sul luogo del Consiglio, trovò soltanto i quattro, Baloo, che era divenuto quasi cieco per l'età, ed il pesante Kaa dal sangue freddo, attorcigliato attorno al seggio vuoto di Akela. 

133. «La tua traccia finisce qui, dunque, omettino?» domandò Kaa, mentre Mowgli si accasciava a terra con il volto fra le mani. «Grida il tuo grido. Noi siamo di uno stesso sangue, tu ed io... uomo e serpente insieme». 

134. «Perché non sono morto sotto i cani rossi?» il ragazzo gemette. «La mia forza si è allontanata da me, e non si tratta di alcun veleno. Di notte e di giorno sento un duplice passo sulla mia traccia. Quando volto la testa è come se qualcuno si fosse nascosto alla mia vista in quell'istante. Corro a guardare dietro gli alberi e lui non c'è. Chiamo e nessuno grida di rimando; ma è come se ci fosse uno che ha udito e raffreni la risposta. Mi distendo a giacere, eppure non mi riposo. Corro la mia corsa di primavera, eppure non mi calmo. Mi tuffo, ma non mi sento rinfrescato. Uccidere la preda mi disgusta, eppure non ho cuore di combattere se non per uccidere. Il fiore rosso è nel mio corpo, le mie ossa sono acqua... €... non so ciò che ho». 

135. «Che bisogno c'è di parole?» disse Baloo lentamente, volgendo la testa verso il luogo dove era Mowgli. «Akela, vicino al fiume, lo disse, che Mowgli avrebbe ricondotto Mowgli al branco degli uomini. Anch'io lo dissi. Ma chi ascolta ora Baloo? Bagheera... dov'è Bagheera stanotte?... anche lui lo sa. È la legge». 

136. «Quando c'incontrammo alle Tane Fredde, omettino, io già lo sapevo», disse Kaa, girando di poco le sue possenti spire. «L'uomo torna all'Uomo, alla fine, per quanto la giungla nono cacci via». 

137. «La giungla non mi caccia, dunque?» balbettò Mowgli. 

138. Fratel Bigio ed i tre ringhiarono furiosamente e cominciarono: «Finché noi vivremo, nessuno oserà...». Ma Baloo li interruppe. 

139. «Io ti ho insegnato la legge. Spetta a me parlare», disse; «e per quanto io non possa vedere le rupi che mi stanno dinnanzi, pure vedo lontano. Ranocchietto, prendi la tua traccia; fa' la tua tana in mezzo a quelli del tuo sangue, del tuo branco, del tuo popolo; ma quando ci sarà bisogno di una zampa, di una zanna, di un occhio, o di passare rapidamente un ordine di notte, ricordati, signore della giungla, che la giungla è tua quando vuoi». 

140. «Anche la giungla di mezzo è tua», disse Kaa. «*Io non parlo per gente da nulla*».  

141. «Hai-mai, fratelli miei», gridò Mowgli, alzando le braccia al cielo con un singhiozzo. «lo non so più cosa so! Non vorrei andare; ma sono trascinato da tutti e due i piedi. Come farò ad abbandonare queste notti?». 

142. «No, fratellino», ripeté Baloo. «Non c'è da vergognarsi di questa caccia. Quando il miele è stato mangiato, abbandoniamo l'alveare vuoto». 

143. «Una volta liberatici della vecchia pelle», disse Kaa, «non possiamo tornare di nuovo a penetrarvi. È la legge». 

144. «Ascoltami, tu che mi sei il più caro di tutti», disse Baloo. «Qui non esiste né parola né volontà che possa trattenerti. Fatti coraggio! Chi può chiedere spiegazioni al signore della giungla? Io ti vidi giocare tra i ciottoli bianchi laggiù, quando non eri che un ranocchietto; e Bagheera, che ti riscattò al prezzo di un giovane toro ucciso di fresco, ti vide anche lei. Di quella presentazione soltanto noi due siamo rimasti; giacché Raksha, la mamma di tana è morta, come pure il tuo padre di tana; anche il vecchio branco dei lupi è morto da tempo; tu sai dove è andato a finire Shere Khan, ed Akela morì tra i Dhole, quando, se non fosse stato per la tua saggezza e la tua forza anche il secondo branco di Seeonee sarebbe morto. Non ci rimangono altro che vecchie ossa. Non è più il cucciolo d'uomo che chiede al branco il permesso di andarsene, ma il signore della giungla che sceglie un'altra pista. Chi può chiedere all'Uomo ragione di ciò che fa?». 

145. «Ma Bagheera ed il toro che mi riscattò», disse Mowgli. «Non vorrei...». 

146. Le sue parole furono interrotte da un ruggito e da uno schianto nella boscaglia sottostante, e Bagheera, leggera, forte e terribile come sempre, fu davanti a lui. 

147. «*Proprio per questo*», disse, allungando la zampa destra gocciolante, «non ero ancora venuta. È stata una caccia lunga, ma adesso giace morto fra i cespugli... un toro di non ancora due anni... il toro che ti libera, fratellino. *Tutti i debiti sono ora pagati*. Per il resto, la mia parola è la parola di Baloo». E leccò un piede di Mowgli. «Ricordati che Bagheera ti ha voluto bene», gridò e d'un balzo scomparve. Giunto ai piedi della collina, gridò ancora forte e a lungo: «*Buona caccia sulla nuova pista, o signore della giungla!* Ricordati che Bagheera ti ha voluto bene».  

148. «Hai inteso», disse Baloo. «Non c'è altro. Vai, adesso; ma prima vieni qui da me. Oh, saggio ranocchietto, vieni da me!». 

149. «*È duro spogliarsi della pelle*», disse Kaa, mentre Mowgli singhiozzava, con la testa sulla spalla dell'orso cieco e le braccia attorno al collo di lui, mentre Baloo cercava debolmente di leccargli i piedi. 

150. «Le stelle si fanno più rare», disse Fratel Bigio, fiutando il vento dell'alba. «Dove faremo la nostra tana oggi? Perché d'ora in poi seguiremo nuove tracce». 

151. [E questa è l'ultima storia di Mowgli].

== Il canto del commiato
_Questo è il canto che Mowgli udì alle sue spalle nella giungla, finché arrivò di nuovo alla porta di Messua_

\
#canto[
*BALOO*

Per amore di colui che mostrò \
ad un saggio ranocchio la via della giungla, \
*osserva la legge del branco degli uomini,* \
per amore del tuo vecchio e cieco Baloo. \
Innocente o corrotta, \
*nuova o antica \
seguila come se fosse la pista, \
durante il giorno e durante la notte, \
non guardando a destra o a sinistra.* \
Per amore di colui che ama te \
più di ogni altra creatura, \
quando il tuo braccio ti facesse soffrire \
ripeti: «Tabaqui canta di nuovo». \
Quando il branco ti facesse ammalare, \
ripeti: «Shere Khan deve essere ancora uccisa». \
Quando il coltello è snudato per uccidere \
osserva la legge e segui la tua strada. \
(Radici e miele, palme e datteri \
conservate un cucciolo sano e salvo). \
Boschi ed acque, venti ed alberi,\ 
il favore della giungla ti accompagna. \
]

\
#canto[
*KAA*

L'ira è l'uovo della paura. \
Solo gli occhi senza palpebra sono limpidi. \
Nessuno può curare dal veleno del cobra, \
e nessuno può curare dai suoi discorsi. \
*Un discorso aperto ti darà la forza\ 
la cui compagna è la cortesia.*\ 
Non cercare di colpire troppo lontano, \
non affidare il tuo peso ad un ramo fradicio. \
Misura l'apertura della tua bocca \
sulla capra ed il daino \
perché il tuo occhio non faccia strozzare la tua gola. \
E dopo mangiato vorresti dormire? \
Guarda che la tua tana sia nascosta e profonda \
perché un torto, da te dimenticato, \
non guidi sul posto il tuo uccisore. \
Est ed ovest, nord e sud, \
lava la tua pelle e tieni chiusa la bocca. \
(Burroni e crepacci o pozze azzurrine, \
giungla di mezzo seguilo). \
Boschi ed acque, venti ed alberi, \
il favore della giungla ti accompagna. \
]

\
#canto[
*BAGHEERA*

La mia vita è cominciata nella gabbia; \
conosco bene il valore dell'uomo. \
Per la serratura rotta che mi ha liberato, \
cucciolo d'uomo bada agli uomini. \
Nel profondo della rugiada o alla pallida luce delle stelle \
non seguire la pista intricata del gatto selvatico. \
*Branco o consiglio, caccia o tana \ 
non dichiarare mai tregua agli uomini-sciacallo. \
Resta in silenzio quando essi ti diranno: \
«segui con noi una strada facile», \
Resta in silenzio quando chiederanno\ 
il tuo aiuto per colpire il debole. \
Non far vanto, come il Bandar, della tua abilità, \
ma conserva la tua calma davanti alla preda. \
Non lasciare che richiamo o canto o segnale \
ti distolgano dal sentiero di caccia.* \
(Foschie del mattino o crepuscolo luminoso \
servitelo, voi guardiani del cervo). \
Boschi ed acque, venti ed alberi, \
il favore della giungla ti accompagna. \
]

\
#canto[
*I TRE INSIEME*

Sulla traccia che devi seguire \
fin là dove ha inizio il nostro timore, \
dove sboccia il fiore rosso; \ 
durante le notti in cui giacerai prigioniero \
lontano dalla volta del cielo, \
udendo noi, che tu ami, passare vicini, \
nelle albe, quando ti sveglierai \
per quel vincolo che non puoi spezzare, \
col cuore ammalato per il desiderio della giungla: \
*boschi ed acque, venti ed alberi, \
saggezza, forza e cortesia, \
il favore della giungla ti accompagna. *\
]

== Utilizzazione
Tradizionalmente questo racconto è riservato al Consiglio degli Anziani all'epoca dei passaggi, in quanto introduce il distacco dalla giungla, la «Partenza».
I Lupetti, in questo momento della loro vita all'interno dell'Associazione conoscono l'incertezza di dover affrontare un ambiente sconosciuto, in cui non occuperanno più le posizioni di primo piano che erano loro «riservate» in Branco. È facile per ognuno di loro identificarsi in Mowgli, il «Signore della Giungla» che lascia la sua pista, i suoi amici, per divenire un uomo fra gli uomini.
È quindi necessario sottolineare particolarmente i valori positivi dell'inizio della nuova vita, il senso dell'avventura, l'impossibilità di rifiutare la crescita, attenuando invece il senso di disagio e di malinconia derivanti dal distacco dall'ambiente e dagli affetti precedenti.

== Divisione del racconto
Possibili suddivisioni del racconto:
    1. capoversi 1 - 39
    2. capoversi 40 - 104
    3. capoversi 105 - 152