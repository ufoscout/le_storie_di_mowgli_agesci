#import "../common.typ": *

= La tigre! La tigre!

== Presentazione
Il racconto mostra con chiarezza l'intelligenza e l'astuzia di Mowgli, che riesce ad avere ragione di Shere Khan, grazie anche alla poca accortezza della tigre e dell'aiuto di Fratel Bigio e di Akela.
Scacciato dal branco Mowgli va a vivere tra gli uomini; viene accolto da Messua e poi messo a guida dei bufali del villaggio perché li sorvegli mentre pascolano.
Dopo aver ucciso la tigre, viene però scacciato anche dagli uomini, che non riescono a comprendere la schiettezza del suo comportamento e così torna tra i lupi; ma per cacciare solo con i quattro fratelli di tana, poiché il branco è disperso e non ancora in grado di vivere nuovamente unito.
Evidentemente è la contrapposizione tra la volontà, l'intelligenza, il coraggio di Mowgli e l'ottusità di Shere Khan tipica dei violenti, la sua incapacità di dominare gli stinti della fame e della sete, la sua imprevidenza e la sua solitudine, contrastanti con l'affetto di cui è circondato Mowgli da parte dei suoi amici della giungla.
Va pure rilevata, nella parte finale del racconto, la nostalgia per un branco non più diviso, ma unito dalla legge e dalla guida di Akela.

== Racconto

#canto[
Come andò la caccia, cacciatore ardito? \
Fratello, l'agguato fu lungo nel freddo. \
Che ne è della preda che andasti ad uccidere? \
Fratello, pascola ancora nella giungla. \
Dov'è la forza, che era il tuo orgoglio? \
Fratello, la perdo dal fianco ferito. \
Dove ti spinge la fretta ad andare? \
Fratello, corro alla mia tana... a morire. \
]

1. [Ed ora dobbiamo tornare indietro al primo racconto]. Quando Mowgli ebbe lasciato la tana di Babbo Lupo, dopo la disputa col branco alla Rupe del Consiglio, scese giù alle terre arate, dove vivevano i contadini, ma non si volle fermare lì perché era troppo vicino alla giungla, ed egli sapeva di essersi fatto almeno un nemico feroce al Consiglio. Perciò si affrettò oltre, seguendo il sentiero campestre, che correva in fondo alla valle, e lo percorse al piccolo trotto, con lena costante, per una ventina di miglia, fin che giunse in una regione che non conosceva. La valle si apriva a formare una larga pianura cosparsa di rocce e solcata da burroni. Ad una estremità si vedeva un piccolo villaggio, mentre dall'altra la fitta giungla formava un'ampia ansa che scendeva fino ai pascoli, e lì bruscamente si arrestava come tagliata netta con la zappa. Sparsi per tutta la pianura, buoi e bufali stavano pascolando, e quando i ragazzetti che stavano a guardia delle mandrie videro Mowgli si misero a gridare e scapparono via, mentre i cani gialli randagi, che circolavano ‘attorno ad ogni villaggio indiano, abbaiarono. Mowgli proseguì, perché era affamato, e quando giunse alla porta del villaggio, vide la grande barriera di spini, che al crepuscolo viene messa a sbarrare la porta, tirata da parte. 

2. «Uhm», pensò, poiché si era imbattuto in più d'una di quelle barricate durante le sue scorribande notturne in cerca di cose da mangiare. «E così gli uomini hanno paura del popolo della giungla anche da queste parti». Si mise a sedere vicino alla porta, in attesa, e quando un uomo comparve, si alzò, spalancando la bocca e, indicandola, cercò di far capire che aveva bisogno di mangiare. L'uomo guardò con occhi sbarrati, poi corse indietro per l'unica via del villaggio chiamando a gran voce il bramino, che era un omone grasso vestito di bianco, con un marchio rosso e giallo sulla fronte. Il bramino venne fino alla porta, seguito da almeno un centinaio di persone, che sgranavano gli occhi e parlavano e gridavano e additavano Mowgli.  

3. «Non hanno belle maniere, questa razza di uomini», disse Mowgli fra sé. «Soltanto la scimmia grigia, si comporterebbe come essi fanno». Perciò si gettò indietro i lunghi capelli e guardò accigliato verso la folla. 

4. «Non c'è da aver paura», disse il bramino. «Guardate i segni che ha sulle braccia e le gambe. Sono i morsi dei lupi. Non è altro che un ragazzo-lupo fuggito dalla giungla». 

5. Com'è naturale, giocando assieme, spesso i cuccioli avevano azzannato Mowgli più forte di quanto avrebbero voluto e perciò le sue braccia e gambe erano cosparse di cicatrici bianche. Ma egli sarebbe stato l'ultima persona al mondo a chiamarli morsi, perché sapeva che cosa volesse dire un morso sul serio. 

6. «Arré! Arré!» dissero due o tre donne ad una voce. «Essere morsicato dai lupi, povero figlio! È un bel ragazzo. Ha gli occhi ardenti come un fuoco rosso. Sul mio onore, Messua, non è diverso dal tuo ragazzo che ti fu rapito dalla tigre». 

7. «Lasciatemelo guardare», disse una donna dai pesanti anelli di rame ai polsi e alle caviglie, e scrutò intensamente Mowgli, facendosi schermo con la mano. «Certo gli somiglia. È più slanciato, ma ha proprio l'aspetto del mio ragazzo». 

8. Il bramino era un uomo scaltro, e sapeva che Messua era la moglie del più ricco contadino del villaggio. Perciò tenne gli occhi alzati al cielo per un minuto, e poi disse solennemente: «Ciò che la giungla ha preso, la giungla ha restituito. Conduci il ragazzo nella tua casa, sorella, e non dimenticare di rendere onore a chi vede così lontano nella vita degli uomini». 

9. «Per il toro che mi ha riscattato», pensava frattanto Mowgli, «tutto questo parlare mi dà tanto l'aria di un altro esame come per l'ammissione nel branco! Ebbene, se sono un uomo, uomo dovrò diventare». 

10. La folla si divise quando la donna fece cenno a Mowgli di seguirla nella sua capanna, nella quale c'era un letto laccato di rosso, un grande orcio di terracotta per tenere il grano, decorato con strani disegni in rilievo, una mezza dozzina di recipienti da cucina in rame, un'immagine di una divinità indiana dentro una piccola nicchia, e al muro un vero specchio, come quelli che si vendono nelle fiere di paese.  

11. Ella gli diede un bel po' di latte e del pane, gli posò poi le mani sulla testa e lo guardò negli occhi, perché pensava che forse potesse essere davvero suo figlio ritornato dalla giungla, dove la tigre se l'era portato. Perciò lo chiamò: «Nathoo, o Nathoo!». Mowgli non diede alcun segno di riconoscere il nome. «Non ti ricordi il giorno in cui ti comprai le scarpe nuove?» e toccò quei piedi, che erano duri quasi come il corno. «No,» disse con rammarico, «questi piedi non hanno mai calzato scarpe, ma tu assomigli proprio al mio Nathoo, e sarai mio figlio». 

12. Mowgli si trovava a disagio, perché non era mai stato sotto un tetto prima; ma, guardando al tetto di paglia, si accorse che avrebbe potuto sfondarlo in qualsiasi momento avesse voluto andarsene, e che la finestra non aveva sbarre di chiusura. «A che mi serve essere uomo», disse alla fine tra sé, «se non comprendo il linguaggio degli uomini? Eccomi qui sciocco e muto, come lo sarebbe un uomo in mezzo a noi nella giungla. Bisogna che impari il loro linguaggio». 

13. Non era stato soltanto per gioco che, mentre era coi lupi, egli aveva imparato ad imitare il bramito di sfida del daino nella giungla, e il grugnito dei giovani cinghiali. E così appena Messua pronunciava una parola, Mowgli la imitava quasi perfettamente, e prima di buio aveva imparato i nomi di parecchi oggetti nella capanna. 

14. Quando giunse l'ora di andare a letto cominciarono le difficoltà, perché Mowgli non ne voleva sapere di dormire in quella capanna che così stranamente somigliava ad una trappola per pantere, e quando la porta fu chiusa, egli uscì per la finestra. «Lascialo fare a modo suo», disse il marito a Messua. «Pensa che forse potrebbe non aver mai dormito in un letto, sinora. Se veramente ci è stato inviato al posto di nostro figlio, non fuggirà». 

15. Così Mowgli si distese in mezzo all'erba lunga e pulita sul bordo del campo; ma prima ancora che gli riuscisse di chiudere gli occhi, un morbido naso grigio venne a sfregarglisi sotto il mento. 

16. «Puah!...» disse Fratel Bigio (era il più grande dei figli di Mamma Lupa). «Bella ricompensa per averti seguito per venti miglia. Odori di fumo di legna e di bestiame... già proprio come un uomo. Svegliati, fratellino; ti porto notizie». 

17. «Stanno tutti bene nella giungla?» domandò Mowgli abbracciandolo. 

18. «Tutti, tranne quei lupi che furono bruciacchiati col Fiore Rosso. Vuoi ascoltarmi, adesso? Shere Khan si è allontanato per andare a cacciare molto lontano finché non gli ricresca il pelo, perché è strinato ben bene. Giura che quando tornerà, getterà le tue ossa nella Waingunga». 

19. «Quanto a questo, le parole che son state date sono due, perché anch'io ho fatto una piccola promessa. Ma essere informati è sempre bene. Sono stanco stasera... molto stanco per tutte le novità, Fratel Bigio... ma, ti prego, portami sempre notizie». 

20. «Non ti dimenticherai che sei un lupo? Gli uomini non te lo faranno dimenticare?» chiese Fratel Bigio, con affettuosa ansietà. 

21. «Mai. Mi ricorderò sempre che voglio bene a te e a tutti della nostra tana, ma dovrò anche tener presente che sono stato cacciato dal branco». 

22. «E che tu potresti essere cacciato anche da un altro branco. Gli uomini sono soltanto uomini, fratellino, e le loro chiacchiere sono come le chiacchiere delle rane nello stagno. La prossima volta che scenderò qui di nuovo, ti aspetterò fra i bambù, al margine dei pascoli». 

23. Per tre mesi dopo quella notte, si può dire che Mowgli non oltrepassasse mai la porta del villaggio, tanto egli era occupato ad imparare gli usi e i costumi degli uomini. Come prima cosa fu costretto a mettere un panno attorno ai fianchi, cosa che lo infastidiva terribilmente; dovette poi imparare qualche cosa attorno alle monete, cosa che non comprendeva affatto, e all'aratura, della quale non vedeva l'utilità. Poi c'erano i piccoli bimbi del villaggio che proprio lo indispettivano. Per fortuna, la legge della giungla gli aveva insegnato a sapersi dominare, dato che nella giungla la vita ed il cibo dipendono dal controllo che ciascuno ha di sé; ma quando si prendevano gioco di lui perché non voleva partecipare ai  loro giochi insignificanti o lanciare gli aquiloni, o perché pronunciava male qualche parola, soltanto la coscienza che non sarebbe stato degno d'un cacciatore uccidere quegli esserini nudi e indifesi lo tratteneva dall'afferrarli e spezzarli in due. 

24. Non aveva la minima idea della sua forza. Nella giungla egli sapeva di esser debole al confronto delle belve; ma nel villaggio la gente diceva che era forte come un toro. 

25. E Mowgli non aveva la più lontana idea, neppure, delle differenze di casta fra uomo e uomo. Quando l'asino del vasaio scivolò nella cava di argilla, Mowgli l'aiutò ad alzarsi tirandolo per la coda, e si dette da fare per accatastare gli orci per il loro trasporto a Khanhiwara. Il fatto recò offesa a molti, perché il vasaio è un uomo di bassa casta e figuriamoci poi il somaro. Quando qualcuno lo rimproverò, Mowgli lo minacciò di caricare anche lui sul dorso del somaro, e così fu consigliato al marito di Messua di mettere Mowgli al lavoro il più presto possibile. Il capo del villaggio disse a Mowgli che all'indomani sarebbe dovuto andare fuori con i bufali, a custodirli mentre pascolavano. Mowgli accolse la notizia con entusiasmo; e quella sera, dato che con ciò era stato assunto ufficialmente al servizio del villaggio, andò a sedersi in mezzo al crocchio che si radunava all'imbrunire su una piattaforma in muratura sotto un gigantesco albero di fico. Era il circolo del villaggio e vi si radunavano a fumare il capo, il guardiano notturno, il barbiere (che era al corrente di tutti i pettegolezzi del villaggio) ed il vecchio Buldeo, il cacciatore del villaggio, proprietario di un moschetto Tower. Le scimmie stavano accoccolate sui rami più alti dell'albero e chiacchieravano; in un buco sotto la piattaforma viveva un cobra, che ogni sera riceveva la sua razione di latte in un piatto di legno, perché era sacro; gli anziani sedevano attorno all'albero e parlavano e tiravano boccate dai grandi hookahs (pipe ad acqua) fino a notte fonda. Raccontavano storie meravigliose di dei e di uomini e di fantasmi; e Buldeo ne raccontava alcune ancora più straordinarie sui costumi delle belve della giungla, finché gli occhi dei bambini, che stavano seduti fuori dal circolo, sporgevano dalle orbite per la meraviglia. La maggior parte dei racconti riguardava gli animali, perché la giungla era sempre alla loro porta: il daino e il cinghiale sradicavano i loro raccolti e di quando in quando la tigre portava via un uomo all'imbrunire, anche in vista delle porte del villaggio.  

26. Mowgli, che naturalmente sapeva qualche cosa dell'argomento del quale stavano parlando, fu costretto a coprirsi la faccia per non mostrare che stava ridendo, mentre Buldeo, che teneva fra le ginocchia il famoso moschetto, si arrampicava da una mirabolante storia all'altra, e le spalle di Mowgli sussultavano. 

27. Buldeo stava spiegando come la tigre che aveva rapito il figlio di Messua era una tigre fantasma, nel cui corpo abitava lo spirito di un dannato vecchio usuraio, morto alcuni anni prima. «E ne ho la prova», aggiunse, perché Purun Dass ha sempre zoppicato, dopo il colpo ricevuto durante quella rissa nella quale furono bruciati i suoi registri dei conti, e la tigre della quale sto parlando anch'essa zoppica, perché le tracce delle sue zampe non sono eguali». 

28. «Vero, vero; deve essere vero», approvarono tutte insieme le barbe grigie. 

29. «Tutti i tuoi racconti sono ragnatele e polvere di luna come quest'ultimo?» domandò Mowgli. «Quella tigre zoppica perché è nata zoppa, come tutti sanno. E parlare dell'anima di un usuraio nel corpo di una bestia che non ha nemmeno il coraggio di uno sciacallo, è un discorso da bambini». 

30. Buldeo per un momento rimase senza parole per la sorpresa, ed il capo del villaggio sgranò gli occhi. 

31. «Oh! È il marmocchio della giungla che parla, non è vero?» disse Buldeo. «Se sei così bravo, faresti meglio a portare la sua pelle a Khanhiwara, perché il Governo ha messo una taglia di cento rupie sulla sua testa. Ma faresti ancora meglio a tacere quando parlano gli anziani». 

32. Mowgli si alzò per andarsene. «Tutta la sera sono stato qui ad ascoltare», rispose voltandosi, «e salvo una o due volte, Buldeo non ha detto una parola di verità per quel che riguarda la giungla, che pure è proprio qui alle porte. Come posso, perciò, credere ai racconti di fantasmi, di dei e di folletti ch'egli dice di aver visto?». 

33. «È proprio ora che quel ragazzo se ne vada a guardare le mandrie», disse il capo del villaggio, mentre Buldeo sbuffava e bofonchiava per l'impertinenza di Mowgli.  

34. È d'uso in molti villaggi indiani che alcuni ragazzi guidino i buoi e i bufali al pascolo di prima mattina e li riconducano indietro a sera; e quello stesso bestiame che calpesterebbe a morte un bianco, tollera di essere bastonato, insultato e apostrofato da bambini che a mala pena gli arrivano al muso. Fintantoché questi ragazzi si allontanano per cogliere fiori o dar la caccia alle lucertole, qualche volta vengono rapiti. All'alba Mowgli percorse la strada del villaggio seduto sulla groppa di Rama, il grosso toro capomandria; ed i bufali color blu-lavagna, dalle lunga corna ricurve all'indietro e dagli occhi selvaggi, si alzarono nelle loro stalle e uno ad uno lo seguirono, e Mowgli si affrettò a chiarire ai ragazzi che erano con lui che a comandare sarebbe stato solo lui. Bastonò i bufali con un lungo bambù levigato e disse a Kamya, uno dei ragazzi, di far pascolare i buoi da parte, mentre egli sarebbe andato oltre con i bufali, e di stare bene attento a non allontanarsi dalla mandria. 

35. Un terreno da pascolo in India è tutto cosparso di rocce, di macchia, di ciuffi d'erba e piccoli burroni, tra i quali le mandrie si disperdono e spariscono. I bufali generalmente preferiscono gli stagni ed i luoghi fangosi, dove giacciono per ore avvoltolandosi e crogiolandosi nel fango caldo. Mowgli li condusse all'estremità della pianura, dove il fiume Waingunga sfocia dalla giungla; qui si lasciò scivolare giù dal collo di Rama, trotterellò fino ad un boschetto di bambù, e trovò Fratel Bigio. «Ah!» disse Fratel Bigio. «Ti ho aspettato qui per moltissimi giorni. Che significa questo custodire il bestiame?». 

36. «È un ordine» rispose Mowgli. «Per il momento, sono un mandriano del villaggio. Che notizie di Shere Khan?». 

37. «È ritornato in questa zona e ti ha aspettato qui a lungo. Ora se ne è andato via di nuovo, perché la selvaggina è scarsa. Ma ha intenzione di ucciderti». 

38. «Benissimo», disse Mowgli. «Fintantoché starà lontano bisogna che tu o uno dei quattro fratelli rimanga su questa roccia, in modo che io possa vedervi appena esco dal villaggio. Quando sarà tornato, invece, aspettami nel burrone vicino all'albero del dhâk, al centro della pianura. Non c'è bisogno di correre in bocca a Shere Khan». 

39. Poi Mowgli si scelse un posto all'ombra, si sdraiò e dormì, mentre i bufali pascolavano attorno a lui. Badare alle mandrie, in India, è il mestiere più ozioso del mondo. Il bestiame si muove, rumina, si corica, poi di nuovo si sposta e non muggisce nemmeno. Sbuffano soltanto, ed i bufali molto raramente fanno qualche verso; si aprono la via inoltrandosi nel fango, finché ne sporgono sulla superficie soltanto i musi dai grandi occhi fissi di porcellana turchina, e così rimangono come ceppi. Sotto il sole implacabile, le rocce sembrano tremolare, ed i giovani mandriani odono un avvoltoio (mai più d'uno) fischiare in alto, quasi fuori di vista, e sanno che se essi morissero, o morisse una mucca, quell'avvoltoio sfreccerebbe giù, mentre il prossimo avvoltoio a distanza di miglia, vedendolo precipitare, accorrerebbe anch'esso, e così il prossimo e l'altro ancora più in là; cosicché, quasi ancor prima d'esser morti del tutto, si troverebbero radunati una ventina di avvoltoi affamati, piombati da chissà dove. Poi dormono, si destano e si riaddormentano di nuovo; intrecciano cestini di erbe disseccate per metterci dentro le cavallette, oppure catturano due mantidi religiose e le fanno combattere; infilano collane di bacche rosse e nere della giungla; contemplano una lucertola che si rotola sopra un sasso, e un serpente che dà la caccia ad una rana, vicino alle pozze dove si avvoltolano i bufali. Poi cantano lunghe, interminabili cantilene con strani trilli indigeni alla fine, e il giorno sembra più lungo dell'intera vita della maggior parte della gente. A volte fanno castelli di fango con figurine d'uomini, di cavalli e di bufali, pure di fango, e mettono una cannuccia nelle mani degli uomini e fanno finta che siano re, seguiti dai loro eserciti, oppure che sian dei da adorare. Finalmente la sera viene, ed i ragazzi danno la voce, i bufali si muovono pesantemente, uscendo dal fango tenace con schiocchi simili a colpi di fucile, avviandosi uno dietro l'altro, finché tutti sfilano attraverso la pianura ormai grigia, di ritorno verso le tremolanti luci del villaggio. 

40. Giorno dopo giorno, Mowgli conduceva i bufali ai loro pantani, e giorno dopo giorno vedeva la schiena di Fratel Bigio, laggiù, ad un miglio e mezzo di distanza attraverso la pianura (e così capiva che Shere Khan non era tornato), e giorno dopo giorno si sdraiava nell'erba, tenendo l'orecchio ai rumori attorno a lui e sognando il tempo trascorso nella giungla. Se Shere Khan avesse fatto un passo falso con una zampa zoppa su nella giungla presso la Waingunga, Mowgli l'avrebbe udito in quelle lunghe mattinate d'immobilità. 

41. Infine venne il giorno in cui non vide Fratel Bigio al suo posto di segnalazione, allora rise e diresse i bufali verso il burrone vicino all'albero di dhâk, che era tutto coperto di fiori rosso dorato. Là trovò Fratel Bigio con tutto il pelo irto sul dorso. 

42. «È stata nascosta per un mese perché tu non stessi più in guardia. L'altra notte con Tabaqui ha attraversato le colline in fretta per venire sulla tua traccia», disse il lupo ansante.  

43. Mowgli aggrottò la fronte. «Shere Khan non mi fa paura. Ma Tabaqui è molto astuto». 

44. «Non temere», disse Fratel Bigio, dandosi una breve leccatina alle labbra. «Ho incontrato Tabaqui all'alba. Adesso sta raccontando tutta la sua sapienza agli avvoltoi; ma, prima che gli spezzassi la schiena, mi ha raccontato ciò che mi premeva sapere. Il piano di Shere Khan è di attenderti stasera alla porta del villaggio... aspetterà te e nessun altro. Ora è nascosto nel grande burrone asciutto della Waingunga». 

45. «Ha mangiato oggi, oppure verrà a caccia a ventre vuoto?» domandò Mowgli, e la risposta, per lui, era questione di vita o di morte. 

46. «Ha scannato un porco all'alba... ed ha anche bevuto. Ricordati che Shere Khan non è stato mai capace di digiunare, nemmeno per amore di vendetta». 

47. «On! che pazzia, che pazzia! che cucciolo di cucciolo che è! Ha mangiato ed anche bevuto, e s'immagina che io aspetti pure che abbia dormito! Allora, dov'è che s'è gettato a dormire? Se fossimo soltanto in dieci potremmo annientarlo dove si trova. Questi bufali non caricheranno, se non ne avranno inteso l'odore ed io non conosco il loro linguaggio. Credi che potremmo portarli sulla sua traccia sottovento, in modo che possano fiutarla?». 

48. «Ha nuotato per un gran tratto nella Waingunga, appunto per interrompere la traccia, disse Fratel Bigio. 

49. «Questo è un consiglio che deve avergli dato Tabaqui. Da solo non ci sarebbe mai arrivato». Mowgli rimase a pensare, con un dito in bocca. «Il grande burrone della Waingunga... sbocca nella pianura a nemmeno mezzo miglio da qui. Potrei portare la mandria all'imboccatura superiore attraverso la giungla e poi buttarla dentro a precipizio... ma allora potrebbe svignarsela dal basso. Dobbiamo bloccare anche quello sbocco. Fratel Bigio, saresti capace di dividermi la mandria in due». 

50. «Forse non da solo... ma ho portato un esperto aiutante». Fratel Bigio si allontanò trotterellando e sparì in una buca. Allora di là emerse una grande testa grigia che Mowgli ben conosceva, e l'aria afosa si riempì di un grido più unico che raro in tutta la giungla: l'urlo di caccia del lupo in pieno giorno.  

51. «Akela! Akela!» gridò Mowgli, battendo le mani. «Dovevo ben saperlo che non mi avresti dimenticato. Abbiamo una grossa impresa per le mani. Bisogna dividere la mandria in due, Akela, tenendo le femmine e i loro piccoli da una parte, e i maschi con i bufali da lavoro dall'altra». 

52. I due lupi si misero a correre serpeggiando, uno in dentro ed uno in fuori, prima a destra poi a sinistra, tra gli animali della mandria, che sbuffando e sollevando di scatto le teste, si divisero in due gruppi. In uno le bufale, tenendo al centro i loro bufalotti, stavano scalpitanti e guardavano con occhi inferociti, pronte, se uno dei lupi si fosse fermato un solo istante a caricarlo e calpestarlo a morte. Nell'altro i bufali maschi, adulti e giovani, sbuffavano e tempestavano il terreno di zampate; ma per quanto all'aspetto apparissero più impressionanti, pure erano assai meno pericolosi delle femmine, perché non avevano i piccoli da proteggere. Sei uomini insieme non avrebbero potuto dividere la mandria così nettamente. 

53. «Quali sono gli ordini?» ansimò Akela. «Presto, ché tentano di ricongiungersi». 

54. Mowgli si gettò in fretta in groppa a Rama. «Spingi i bufali verso sinistra, Akela. Fratel Bigio, quando noi ce ne saremo andati, tieni le bufale radunate e conducile allo sbocco del burrone». 

55. «Fin dove?» chiese Fratel Bigio, col fiato grosso e facendo risuonare lo scatto delle mascelle. 

56. «Spingile in su finché i fianchi del burrone siano così alti che Shere Khan non possa saltare fuori», gridò Mowgli. «Tienile là finché non scenderemo noi». I bufali schizzarono via appena Akela lanciò i suoi latrati e Fratel Bigio si fermò davanti alle bufale, che si precipitarono contro di lui; ed egli partì di corsa verso lo sbocco del burrone, tenendosi appena a breve distanza da loro, mentre Akela continuava a trascinare più lontano i bufali verso sinistra. 

57. «Molto bene! un'altra carica e saranno ben avviati. Attenzione adesso... attenzione, Akela. Un morso di troppo e i bufali caricheranno. Huyah! Questa è impresa ancor più sfrenata che stanare il daino nero. Ti saresti immaginato che questi bestioni potessero correre così velocemente?» gridò Mowgli.  

58. «Ho dato... ho dato la caccia anche a questi al tempo mio» rispose Akela affannosamente nel polverone. «Devo farli svoltare per la giungla?». 

59. «Sì, svolta! Presto, adesso, falli svoltare! Rama è pazzo di furore. Oh! se soltanto potessi dirgli quello che voglio da lui oggi!». 

60. I bufali furono fatti svoltare a destra, questa volta, e piombarono nella macchia fitta, stroncando ogni cosa che stesse ritta. Gli altri piccoli mandriani, che stavano con i buoi e avevano visto la scena da lontano, si affrettarono verso il villaggio con tutta la velocità consentita dalle loro gambe, gridando che i bufali erano impazziti ed erano scappati via. 

61. Ma il piano di Mowgli era abbastanza semplice. Tutto quello che voleva fare era di compiere un vasto giro su per la collina per arrivare all'inizio del burrone, e poi spingere i bufali verso il basso prendendo Shere Khan tra i bufali e le bufale; perché sapeva che Shere Khan, dopo un pasto ed una grande bevuta, non sarebbe stato in condizioni di arrampicarsi su per i fianchi del burrone e di sfuggire così alla lotta. Cercò ora di calmare i bufali alla voce, e Akela si era lasciato superare per far da serra file e si limitava a mugolare una o due volte per affrettare la retroguardia. Fu un lungo cerchio quello che descrissero, perché non volevano avvicinarsi troppo al burrone e mettere Shere Khan in allarme. Infine Mowgli radunò la mandria stordita all'imboccatura del burrone, su uno spazio erboso che scendeva ripidamente nel profondo del burrone stesso. Da quell'altezza si poteva vedere, attraverso la cima degli alberi, la pianura in basso; ma ciò che Mowgli subito si preoccupò di guardare furono i fianchi del burrone, e si accorse con grandissima sua soddisfazione che si ergevano quasi a strapiombo, mentre i tralci e le liane che pendevano da essi non avrebbero fornito alcun punto d'appoggio ad una tigre che avesse voluto uscirne. 

62. «Lasciali riprender fiato, Akela», disse alzando la mano. «Non l'hanno ancora fiutata. Lasciali riprendere fiato. Devo pur dire a Shere Khan chi sta arrivando. Ormai è in trappola». 

63. Mise le mani attorno alla bocca e gridò giù nel burrone - era quasi come gridare dentro una galleria - e l'eco rimbalzò di roccia in roccia.  

64. Dopo un tempo che sembrò interminabile, giunse in risposta lo strascicante insonnolito ringhio di una tigre ben pasciuta e appena risvegliata. 

65. «Chi chiama?» ruggì Shere Khan, ed un magnifico pavone s'alzò con un frullo d'ali dal burrone e volò via stridendo. 

66. «Io, Mowgli. Ladro di bestiame, è tempo di venire alla Rupe del Consiglio Giù, Akela, falli correre giù. Giù, Rama, giù!». 

67. La mandria si fermò per un istante sul ciglio del pendio, ma Akela diede voce al pieno grido di caccia, ed i bufali precipitosamente traboccarono al basso, uno dietro l'altro, proprio come imbarcazioni che sfrecciano sulle rapide di un fiume, facendo schizzare tutto intorno terra e sassi. Una volta lanciati non c'era più possibilità di fermarli, e prima ancora che fossero giunti nel letto del burrone, Rama fiutò Shere Khan e mugghiò. 

68. «Ah! ah!» disse Mowgli, che gli sedeva in groppa. «Adesso hai capito!» ed il torrente di corna nere, di musi schiumosi e di occhi sbarrati turbinò giù per il burrone, come macigni travolti dalla piena; i bufali più deboli venivano spinti dalle spalle degli altri contro i fianchi del burrone, dove si strappavano un varco tra i rampicanti e le liane. Sapevano ormai a che cosa erano chiamati: la tremenda carica dei bufali, alla quale nessuna tigre può sperare di resistere. Shere Khan udì il tuono dei loro zoccoli, si tirò su e si buttò in discesa per il burrone, cercando una via di scampo da una parte o dall'altra; ma le pareti erano a picco, e dovette perciò tenersi sul fondo, pesante com'era per il pasto e la bevuta, desiderosa di tutto fuorché di combattere. La mandria valicò tra tonfi e spruzzi la pozza appena allora abbandonata dalla tigre, con tali muggiti che la stretta gola ne rimbombò. Mowgli udì Shere Khan invertire la corsa (la tigre sapeva che se le cose si fossero messe al peggio era sempre preferibile affrontare i bufali piuttosto che le bufale con i loro bufalotti), e poi Rama inciampò, calpestò, e si riprese su qualche cosa di morbido, e, con tutti i bufali alle calcagna, si scontrò in pieno con l'altra mandria, mentre i bufali più deboli venivano sbalzati in aria dalla violenza dell'urto. L'impeto della carica trascinò nell'aperta pianura entrambe le mandrie cozzanti, sbuffanti, scalpitanti. Mowgli, colto il momento propizio, scivolò giù dal collo di Rama e prese a menar colpi di bastone a destra e a sinistra.  

69. «Presto, Akela! Dividili. Sparpagliali, se no si batteranno fra di loro. Conducili via, Akela. Hai, Rama! Hai!, Hai! Hai! Calma, adesso, calma. Tutto è finito». 

70. Akela e Fratel Bigio corsero qua e là, mordicchiando le zampe dei bufali, e sebbene una volta la mandria ruotasse, come per riprendere la carica su per il burrone, Mowgli riuscì a far deviare Rama, e gli altri lo seguirono verso i pantani. 

71. Shere Khan non aveva più bisogno di essere calpestato. Era morto, e già gli avvoltoi gli stavano calando addosso. 

72. «Fratelli, è stata una morte da cane», disse Mowgli cercando con la mano il coltello, che da quando viveva fra gli uomini portava in una guaina, appesa attorno al collo. «Ma non avrebbe mai provato a combattere. La sua pelle starà bene sulla Rupe del Consiglio. Dobbiamo metterci subito all'opera». 

73. Un ragazzo allevato tra gli uomini non avrebbe nemmeno potuto sognarsi di scuoiare da solo una tigre lunga dieci piedi, ma Mowgli sapeva meglio di chiunque altro come è disposta la pelle di un animale, ed in qual modo tirarla via. Ma era un lavoro duro, e Mowgli tagliuzzò, strappò e bofonchiò per un'ora buona, mentre i lupi stavano con la lingua penzoloni, o si facevano avanti quando Mowgli li chiamava per tirare secondo i suoi ordini. 

74. D'un tratto una mano piombò sulla sua spalla, e guardando in su egli vide Buldeo con l'inseparabile moschetto. I bambini avevano raccontato al villaggio della precipitosa fuga dei bufali, e Buldeo si era avviato, pieno di furore e fin troppo ansioso di dare una dura lezione a Mowgli, per non avere avuto maggior cura della mandria. I lupi erano scomparsi non appena avevano veduto arrivare l'uomo. 

75. «Che pazzia è mai questa?» domandò Buldeo in tono irritato. «Come ti pensi d'essere capace di scuoiare una tigre? Dove l'hanno uccisa i bufali? Ed è anche la tigre zoppa!... ci sono cento rupie di taglia sulla sua testa. Beh! Beh! Chiuderemo un occhio sul fatto che hai lasciato fuggire la mandria, e forse ti darò una rupia della taglia, quando avrò portato la pelle a Khanhiwara». Si fregò nelle vesti per trovare l'acciarino e la pietra focaia, poi si chinò sulla tigre per strinarle i baffi. Molti cacciatori indigeni bruciano i baffi della tigre per  impedire al fantasma della belva di perseguitarli. 

76. «Hum! borbottò Mowgli quasi fra sé, mentre rovesciava la pelle di una delle zampe anteriori. «Così tu vorresti portare la pelle a Khanhiwara per ricevere un premio, e forse mi darai una rupia? Il fatto è che, invece, mi sta in testa che questa pelle serve a me per ragioni mie. Heh! [Vecchio], via con quel fuoco!». 

77. «Così osi parlare al capo caccia del villaggio? La tua fortuna e la stupidità dei bufali ti hanno aiutato a fare questo colpo; la tigre aveva mangiato, altrimenti a quest'ora sarebbe lontana venti miglia. Non sai nemmeno scuoiarla come si deve, piccolo marmocchio di mendicante, e figuriamoci un po' se proprio io, Buldeo, debbo sentirmi dire di non strinarle i baffi. Ragazzo non solo non ti darò neppure un'anna della taglia, ma avrai invece una solenne bastonatura. Lascia questa carcassa!». 

78. «Per il toro che mi ha riscattato», disse Mowgli, che stava cercando di finir di scuoiare la spalla, «debbo stare a cianciare tutto il giorno con un vecchio scimmione? Qui, Akela, quest'uomo m'infastidisce». 

79. Buldeo, che stava ancora chinato sulla testa di Shere Khan, si trovò sdraiato sull'erba con un lupo grigio addosso, mentre Mowgli proseguiva il suo lavoro, come se fosse stato solo in tutta l'India. 

80. «Sì, sì», disse fra i denti. «Hai perfettamente ragione, Buldeo. Non mi darai nemmeno un'anna della ricompensa. C'era una vecchia guerra tra questa tigre zoppa e me... una guerra molto antica, e... ho vinto io!». 

81. Per essere giusti verso Buldeo, bisogna pur dire che, se avesse avuto dieci anni di meno, ed avesse incontrato il lupo nella foresta, avrebbe tentato la sorte contro Akela; ma un lupo che obbediva agli ordini di questo ragazzo che aveva guerre private con tigri mangiatrici di uomini non poteva essere un animale come gli altri. Era stregoneria bella e buona, magia della peggior specie, pensò Buldeo, e si chiese se l'amuleto che portava al collo lo avrebbe protetto. Rimase assolutamente immobile, aspettandosi da un momento all'altro che anche Mowgli si trasformasse in tigre. 

82. «Maharaj! Grande re!» disse infine, con un fioco bisbiglio.  

83. «Dimmi pure», rispose Mowgli senza voltare la testa, ridacchiando un poco. 

84. «Io sono un vecchio. Non sapevo che tu fossi ben altro che un mandriano. Posso alzarmi e andarmene, oppure il tuo servitore dovrà sbranarmi?». 

85. «Va', e la fortuna sia con te. Soltanto, un'altra volta, non t'immischiare con la mia caccia. Lascialo andare, Akela». 

86. Buldeo arrancò verso il villaggio più in fretta che poté, guardando indietro, per vedere se mai Mowgli si fosse tramutato in qualche cosa di terribile. Quando arrivò al villaggio raccontò una tale storia di magia, incantesimi, e stregonerie, che tutti presero un aspetto assai grave. 

87. Mowgli proseguì alacremente il suo lavoro, ma era già quasi il crepuscolo quando lui ed i lupi finirono di staccare dal corpo la gran pelle vistosa. 

88. «Ora dobbiamo nascondere questa e ricondurre i bufali a casa. Akela, per favore, vuoi aiutarmi a radunarli?». 

89. La mandria si raccolse nel crepuscolo nebbioso, e quando si approssimarono al villaggio, Mowgli vide parecchie luci e udì soffiar di buccine e suonar di campane. Sembrava che metà del villaggio stesse ad attenderlo alla porta: «Questo è perché ho ucciso Shere Khan», disse Mowgli fra sé; ma un rovescio di sassi gli fischiò vicino alle orecchie e gli abitanti del villaggio gli gridarono: «Stregone! Marmocchio di lupo! Demonio della giungla! Vattene! Vattene presto se non vuoi che supplichiamo i nostri dei di farti ritornare lupo. Spara, Buldeo, spara!» 

90. Un colpo fragoroso partì dal vecchio moschetto, ed un giovane bufalo mugghiò di dolore. 

91. «Un'altra stregoneria!» gridarono gli abitanti del villaggio. «Ha fatto deviare la pallottola. Buldeo, quello era il tuo bufalo». 

92. «Ma che significa tutto ciò?» domandò Mowgli, mentre i sassi volavano più fitti. 

93. «Non sono diversi da quelli del branco, questi tuoi fratelli qui», disse Akela, accucciandosi compostamente. «Mi sembra proprio che, se le pallottole hanno un significato, abbiano tutta l'intenzione di scacciarti».  

94. «Lupo! Figlio di lupi! Vattene!» gridava anche il bramino, agitando un ramoscello della sacra pianta del tulsi. 

95. «Bella, questa! L'altra volta mi scacciarono perché ero un uomo. Ora perché sono un lupo. Andiamocene, Akela». 

96. Una donna - era Messua - venne correndo verso la mandria, e gridò: «Figlio, figlio mio! Dicono che tu sei uno stregone che si può trasformare in una belva quando vuole. lo non ci credo, ma via via altrimenti ti uccideranno. Buldeo dice che sei un mago, ma io so che hai soltanto vendicato la morte di Nathoo». 

97. «Torna indietro, Messua!» gridò la folla. «Torna indietro o lapideremo anche te». 

98. Mowgli rise di una breve brutta risata, perché un sasso lo aveva colpito proprio sulla bocca. «Corri indietro, Messua. Questa è un'altra delle sciocche favole che si raccontano l'un l'altro sotto il grande albero la sera. Almeno ho pagato per la vita di tuo figlio. Buona fortuna; e corri svelta, perché farò rientrare la mandria più velocemente dei loro pezzi di mattone. Non sono un mago, Messua. Buona fortuna!». 

99. «E adesso, ancora una volta a te, Akela», gridò. «Caccia dentro la mandria». 

100. I bufali erano abbastanza impazienti di rientrare al villaggio. Non avrebbero avuto neppure bisogno dell'incitamento di Akela; si precipitarono attraverso la porta come un turbine, facendo disperdere la gente a destra e a sinistra. 

101. «Contateli bene» gridò Mowgli indignato. «Potrebbe darsi che ne abbia rubato uno. Contateli, perché io non li porterò più al pascolo. Buona fortuna, figli degli uomini, e ringraziate Messua, se non entro con i miei lupi a darvi la caccia su e giù per la vostra strada». 

102. Girò sui talloni e si allontanò insieme al lupo solitario, e alzando gli occhi verso le stelle si sentì felice. «Non dormirò più in quelle trappole, Akela. Andiamo a riprendere la pelle di Shere Khan e allontaniamoci. No, non faremo alcun male al villaggio, perché Messua è stata gentile con me».  

103. Quando la luna si alzò sopra la pianura, facendola apparire bianca come il latte, i contadini spaventati videro Mowgli, con due lupi alle calcagna ed un fardello sulla testa, attraversarla al costante instancabile trotto dei lupi, che divora come il fuoco le lunghe miglia. Allora suonarono le campane del tempio e soffiarono nelle buccine più forte che mai; e Messua pianse, e Buldeo ricamò ancora sulla storia delle sue avventure nella giungla, tanto che finì coll'affermare che Akela si era alzato sulle zampe posteriori ed aveva parlato come un uomo. 

104. La luna era sul punto di tramontare, quando Mowgli ed i due lupi giunsero sulla collina dove era la Rupe del Consiglio, e si fermarono alla tana di Mamma Lupa. 

105. «Mi hanno scacciato dal branco degli uomini, Mamma», gridò Mowgli; «ma vengo con la pelle di Shere Khan per mantenere la mia parola». Mamma Lupa uscì con passo rigido dalla tana, con i figli che la seguivano, e i suoi occhi fiammeggiarono quando vide la pelle. 

106. «Glielo dissi, quel giorno che si ficcò con la testa e le spalle dentro questa tana, per toglierti la vita, ranocchietto... glielo dissi che il cacciatore sarebbe stato cacciato a sua volta. Hai fatto bene». 

107. «Hai fatto bene, fratellino», disse una voce profonda dalla macchia. «Eravamo troppo soli nella giungla, senza te», e Bagheera venne correndo ai piedi nudi di Mowgli. S'inerpicarono tutti insieme sulla Rupe del Consiglio, e Mowgli distese la pelle sulla pietra spaziosa sulla quale era solito mettersi Akela. La picchettò con quattro schegge di-bambù. Akela ci si distese sopra e lanciò l'antico richiamo per convocare il Consiglio, «Guardate, guardate bene, o Lupi!» esattamente lo stesso che aveva lanciato quando Mowgli vi era stato portato per la prima volta. 

108. Sin da quando Akela era stato deposto, il branco era rimasto senza un capo e ciascuno aveva cacciato e combattuto secondo il proprio capriccio. I lupi risposero al richiamo per abitudine; ma alcuni di essi erano zoppi per essere caduti in qualche trappola, altri arrancavano perché feriti da colpi d'arma da fuoco, alcuni erano rognosi per aver mangiato chissà quale robaccia, e molti erano morti; ma tutti quelli che erano rimasti vennero alla Rupe del Consiglio e videro sul macigno la pelle striata di Shere Khan, con gli enormi arti gli pendenti dalle estremità delle zampe vuote. Fu allora che Mowgli compose una sua canzone senza rime, una canzone che gli venne alle labbra spontaneamente e che declamò a gran voce danzando su e giù sulla pelle frusciante, battendo il tempo con i talloni fino a rimanere senza fiato, mentre Fratel Bigio e Akela facevano il contrappunto con i loro ululati tra una strofa e l'altra. 

109. «Guardate bene, o lupi! Ho mantenuto la mia parola?» disse Mowgli quand'ebbe finito; ed i lupi risposero, «Sì», ed un lupo malconcio ululò: 

110. «Guidaci ancora o Akela. Guidaci ancora o cucciolo d'uomo perché siamo stanchi di questo vivere senza legge, e vorremmo essere di nuovo il Popolo Libero». 

111. «No», ronfiò Bagheera, «questo non può essere. Quando foste di nuovo ben nutriti, la pazzia potrebbe tornare su di voi. Non per nulla siete chiamati il Popolo Libero. Avete combattuto per la libertà; è vostra, ora. Mangiatevela, o lupi!». 

112. «Il branco degli uomini ed il branco dei lupi mi hanno entrambi scacciato», disse Mowgli. «Ora caccerò da solo nella giungla». 

113. «E noi cacceremo con te» dissero i quattro fratelli di tana. 

114. Così Mowgli si allontanò e da quel giorno cacciò nella giungla con i suoi quattro fratelli. [Ma non rimase sempre solo, perché dopo alcuni anni divenne un uomo e si sposò.] 

115. [Ma questa è una storia per grandi].

=== Canzone di Mowgli
_da lui cantata alla Rupe del Consiglio quando danzò sulla pelle di Shere Khan_

Il canto di Mowgli - io, Mowgli, canto. Tenda l'orecchio la giungla ad ascoltare le mie imprese.\ 
Shere Khan disse che avrebbe ucciso - che avrebbe ucciso! Alle porte del villaggio, sul far della notte, avrebbe ucciso Mowgli, il ranocchio! \ 
Ma bevve e mangiò. Bevi a lungo, Shere Khan, perché chissà mai quando ancora berrai, chissà quando... Dormi e sogna la tua preda.\ 
Sulle distese dei pascoli, io sono solo. Fratel Bigio, vieni a me! Vieni a me, lupo solitario, perché selvaggina grossa è quella in giro. \ 
Radunate i maschi bufali possenti, i tori della mandria dalla pelle nero-azzurra e dagli occhi adirati. Qua e là spingeteli, come io comando. \
Dormi tu, ancora, Shere Khan? Destati, oh, destati! Io son qui, son qui, e mi seguono i bufali. \
Dei bufali il re, Rama, impaziente, con lo zoccolo scalpita. Acque della Waingunga, Shere Khan dov'è andato? \
Non è Ikki, che si scava una tana; né Mor, il pavone, che può prendere il volo. \
Non è Mang, il pipistrello, da appendersi ai rami. O piccoli bambù, che insieme cigolate, volete confidarmelo dove è fuggito? \
Ow! È là, Ahoo! È là. Sotto gli zoccoli di Rama giace lo zoppo! Alzati! \
Shere Khan! Alzati e uccidi! C'è carne, qui; ai tori spezza il collo! \
Hsh! È addormentato. Svegliarlo non vogliamo, perché la sua forza è immensa. Giù son scesi gli avvoltoi a guardarlo. Su, le nere formiche son salite a conoscerlo. In suo onore, c'è grande assemblea. \
Alala! Non ho panno in cui avvolgermi. Gli avvoltoi vedranno che son nudo. Vergognoso, arrossisco di ricever, così, tanta gente. \
Prestami, oh, prestami la tua pelliccia Shere Khan; la tua gaia pelliccia striata, che alla Rupe del Consiglio con essa io possa andare. \
Per il toro che mi riscattò, una promessa - una piccola promessa feci. Sol la tua pelliccia or manca per mantenere la mia parola. \
Col coltello, - col coltello che l'uomo sa usare - col coltello dell'uomo cacciatore, mi chino a terra per raccogliere il dono che mi fai. \
Acque della Waingunga, testimoni mi siete che, per l'amore che mi porta, Shere Khan del suo manto dono mi fa. Tira, Fratello Bigio; tira Akela! Pesante è la pelle di Shere Khan. \
Il branco degli uomini è su tutte le furie. Lanciano pietre e fan discorsi da bambini. Dalla bocca, il sangue mi cola. Via andiamocene. \
Per tutta la notte, per tutta la calda notte, miei fratelli, correte, correte con me. \
Le luci lascerem del villaggio, e andrem là dove tramonta la luna. \
Acque della Waingunga, il branco degli uomini mi ha scacciato. Non avevo fatto loro alcun male, ma essi di me avevano paura. Perché? \
Lupi del mio branco, anche voi mi cacciaste. La giungla chiusa è per me, chiuse del villaggio le porte. Perché? \
Come svolazza Mang a mezza altezza tra le belve della giungla e gli uccelli alti nel cielo, così io fuggo tra il villaggio e la giungla. Perché? \
Sulla pelle di Shere Khan sto danzando, eppure il mio cuore è tanto pesante. Ho un taglio sulla bocca, ferita dai sassi del villaggio, eppure il mio cuore è tanto leggero, perché alla giungla son ritornato. Perché? \
Queste due cose combattono insieme in me, come i serpenti combattono a primavera.
Acqua scende dai miei occhi; eppure vorrei ridere, mentre essa sgorga e cade. Perché? \
Sono due Mowgli in uno, ma la pelle di Shere Khan è sotto i miei piedi. \
Tutta la giungla sa che ho ucciso Shere Khan. Guardate, guardate bene, o lupi! Ahae! Dalle cose che comprender non so, è gravato il mio cuore. \

== Utilizzazione
Nel raccontare questo episodio ai bambini è opportuno far risaltare il maggior numero possibile di particolari, così da chiarire l'immagine al Branco; infatti, in tutta la storia sono molto efficaci le accurate descrizioni dell'ambiente e delle situazioni.
Tutto il racconto offre numerosi spunti utilizzabili per attività pratiche. La morte di Shere Khan si presta magnificamente per un grande gioco in tema Giungla.
Infine, «da danza della morte di Shere Khan» (vedi B-P, il Manuale dei Lupetti, Quinto morso) può essere usata per chiudere nella maniera più degna questo capitolo della vita di Mowgli.

== Divisione del racconto
Possibili suddivisioni del racconto:
    1. capoversi 1 - 22
    2. capoversi 23 - 39
    3. capoversi 40 - 71
    4. capoversi 72 - 115