#import "../common.typ": *

= I fratelli di Mowgli

== Presentazione

Questo è il racconto dell'incontro di Mowgli con i lupi e della sua presentazione alla Rupe del Consiglio del Popolo Libero. Costituisce perciò il canovaccio ideale, sia per il linguaggio che per la coreografia, dell'introduzione e dell'accettazione dei nuovi nel Branco, che solitamente avviene nei mesi di settembre-ottobre. Ascoltando questo brano, poi, il bambino è subito messo a contatto con i principali personaggi della Giungla, coinvolgendolo immediatamente e affascinandolo a quell'Ambiente Fantastico in cui progressivamente crescerà.

== Racconto

#canto[
=== Canto notturno della Giungla

Ora Chil l'avvoltoio ci riporta la notte, \
che Mang il pipistrello aveva liberata... \
Le mandrie sono chiuse nelle stalle e nelle capanne. \

Perché noi saremo scatenati fino all'alba. \
Questa è l'ora dell'orgoglio e della forza, \
artiglio e zanna e zampa. \
Oh, ascoltate il richiamo! - *Buona caccia a tutti \
coloro che rispettano la legge della giungla.*
]


1. Erano le sette di una caldissima sera tra le colline di Seeonee, quando Babbo Lupo si destò dal suo riposo diurno: si grattò, sbadigliò e stiracchiò le zampe una dopo l'altra per liberarne le estremità dal torpore del sonno. Mamma Lupa giaceva col grosso muso grigio allungato in mezzo ai suoi quattro cuccioli guaiolanti, ancora malfermi sulle loro zampe; la luna splendeva nella bocca della caverna, dove essi tutti vivevano. «Augrh!» disse Babbo Lupo «è tempo di mettersi nuovamente in caccia»; e stava per slanciarsi giù dalla collina, quando un'ombra piccola dalla coda fioccosa traversò la soglia e mugolò: «Buona fortuna t'accompagni, o capo dei lupi; e buona fortuna e forti zanne bianche ai nobili cuccioli; che essi non dimentichino mai gli affamati che ci sono in questo mondo».

2. Era lo sciacallo - Tabaqui, il leccapiatti - ed i lupi dell'India disprezzano Tabaqui, perché questi corre in giro a combinare guai, a raccontare frottole e mangiando stracci e brandelli di pellami nei mucchi d'immondizia presso i villaggi. Ma hanno anche paura di lui, perché Tabaqui, più di chiunque altro nella giungla, è predisposto a diventar pazzo, ed allora dimentica di aver sempre avuto paura di tutti, e corre per i boschi mordendo ogni cosa che incontri sul suo cammino. Perfino la tigre scappa e si nasconde, quando il piccolo Tabaqui diventa pazzo, perché la pazzia è la cosa più brutta che possa capitare ad una creatura selvaggia. Noi la chiamiamo idrofobia, ma essi la chiamano dewanee - la pazzia - e fuggono.

3. «Entra, dunque, e cerca», disse Babbo Lupo, brusco; «ma non c'è nulla da mangiare, qui».

4. «Per un lupo, no», disse Tabaqui; «ma per una creatura così meschina come son io, anche un vecchio osso è un gran banchetto. Chi siamo noi, il Gidur-log (il popolo degli sciacalli) per fare gli schizzinosi»? Sgattaiolò in fondo alla caverna, dove trovò un osso di daino, con qualche rimasuglio di carne ancora attaccata, e si accomodò a sgranocchiarne le estremità, tutto felice.

5. «Tante grazie, per questo buon pasto», disse leccandosi le labbra. «Come sono belli i nobili piccini! Che occhi grandi! E sono ancora così giovani! *Davvero, davvero avrei dovuto ricordare che i figli di re nascono principi!*».

6. Ora Tabaqui sapeva bene, come chiunque altro, che niente è tanto di malaugurio come il fare complimenti ai piccoli in loro presenza, e gli faceva piacere di constatare che Mamma Lupa e Babbo Lupo erano proprio a disagio.

7. Tabaqui rimase accucciato immobile a godersi il male che aveva fatto; poi aggiunse malignamente:

8. «Shere Khan, il grosso, ha cambiato il suo terreno di caccia. Per la prossima luna caccerà fra queste colline, così mi ha detto».

9. Shere Khan era la tigre che viveva vicino al fiume Waingunga a venti miglia di là.

10. «Non ne ha il diritto!» cominciò Babbo Lupo, inquieto... «Secondo la legge della giungla non ha diritto di mutare zona di caccia senza il debito preavviso. Spaventerà ogni capo di selvaggina per dieci miglia all'intorno, ed io... io debbo cacciare per due in questo periodo».

11. «Non per nulla sua madre lo ha chiamato Lungri (lo zoppo)», disse Mamma Lupa con calma. «È zoppo da un piede fin dalla nascita. Questa è la ragione per la quale ha sempre ucciso soltanto buoi e vitelli. Ora i contadini della Waingunga ce l'hanno con lui ed egli è venuto qui per fare andare in collera anche i nostri. Batteranno in lungo e largo la giungla cercandolo, quando egli già sarà lontano, e noi ed i nostri piccoli dovremo fuggire, quando daranno fuoco alle erbe. Davvero siamo molto grati a Shere Khan»!

12. «Debbo andargli a dire della vostra gratitudine?» disse Tabaqui.

13. «Via!» ringhiò Babbo Lupo. «Via di qua, e vattene a caccia col tuo padrone. *Hai fatto abbastanza danno per una notte sola*».

14. «Me ne vado», disse tranquillamente Tabaqui. «Potete udire Shere Khan nella macchia laggiù. Avrei potuto risparmiarmi l'ambasciata».

15. Babbo Lupo si mise in ascolto e laggiù, nella valle che scendeva fino ad un fiumicello, udì il mugolio lamentoso, aspro, ringhiante e pieno di rabbia di una tigre che non ha preso nulla e non si cura che tutta la giungla lo venga a sapere.

16. «Che sciocco!» disse Babbo Lupo. «Cominciare una nottata di caccia con questo baccano! Crede forse che i nostri cervi siano come i suoi grassi giovenchi della Waingunga?».

17. «Ssst! Non caccia né giovenchi né cervi questa notte!» disse Mamma Lupa. «Caccia l'uomo». Il mugolio si era cambiato in una specie di brontolio cupo, che sembrava venire da ogni punto dell'orizzonte. Era il verso che terrorizza i taglialegna ed i vagabondi che dormono all'aperto, e che talvolta li fa correre proprio in bocca alla tigre.

18. «L'uomo!» disse Babbo Lupo, scoprendo tutti i suoi bianchi denti. «Pah! *Non ci sono abbastanza insetti e rane nelle pozze, che egli debba mangiare l'uomo*, e per di più nel nostro territorio!».

19. La legge della giungla, che non ordina nulla senza una ragione, vieta ad ogni belva di divorare l'uomo, a meno che essa non l'uccida per insegnare ai suoi piccoli la maniera di uccidere; ma allora deve assalirlo fuori del territorio di caccia del branco o tribù. La vera ragione di ciò sta nel fatto che uccidere l'uomo significa, presto o tardi, l'arrivo di uomini bianchi montati su elefanti, con fucili e centinaia di uomini bruni, armati di gong, razzi e torce. E allora tutti la scontano nella giungla. La spiegazione che ne danno le belve è che l'uomo è il più debole e naturalmente indifeso tra gli esseri viventi, e che non è generoso e leale attaccarlo. Dicono anche - ed è vero - che i mangiatori di uomini diventano rognosi e perdono i denti.

20. Il brontolio divenne sempre più forte e terminò coll'Aaarh! a piena gola della tigre che assale.

21. Poi ci fu un altro urlo di Shere Khan - un urlo niente affatto ferito. «Ha mancato la preda», disse Mamma Lupa, «Che succede?».

22. Babbo Lupo corse fuori di pochi passi ed udì Shere Khan che brontolava e ringhiava furiosamente, mentre si rotolava in mezzo alla boscaglia.

23. «Lo stupido non ha saputo far di meglio che saltare dentro un fuoco di taglialegna, e si è bruciato le zampe», disse Babbo Lupo con un grugnito. «Tabaqui l'accompagna».

24. «Qualcuno viene su per la collina», disse Mamma Lupa, drizzando un orecchio. «Sta' in guardia».

25. Si udì un lieve fruscìo nel fitto dei cespugli e Babbo Lupo si accucciò sulle zampe posteriori, pronto al balzo. Allora, se foste stati là a guardare, avreste visto la cosa più meravigliosa del mondo: il lupo spezzare a metà il suo slancio. Egli era scattato prima di vedere contro chi stava saltando, e poi aveva tentato di fermarsi. Il risultato fu un balzo di quattro o cinque piedi dritti in aria; e ricadde quasi nel medesimo punto da cui s'era levato.

26. «L'uomo!» ringhiò. «Un cucciolo d'uomo. Guarda!».

27. Proprio di fronte a lui, sorreggendosi ad un ramo basso, stava un piccolo bimbo bruno tutto nudo, che sapeva appena camminare... La creatura più morbida e grassottella che mai sia giunta di notte ad una caverna di lupi. Il bimbo guardò in su, dritto negli occhi di Babbo Lupo, e rise.

28. «È un cucciolo d'uomo codesto?» disse Mamma Lupa. «Non ne ho mai visti. Portalo qui».

29. *Un lupo abituato a trasportare i suoi cuccioli, riesce quand'è necessario a prendere in bocca un uovo senza romperlo*, e per quanto le mascelle di Babbo Lupo si fossero chiuse sulla schiena del bambino, nemmeno un dente ne aveva graffiata la pelle quando lo depose fra i suoi cuccioli.

30. «Com'è piccolo! Com'è spelato, e com'è ardito!» disse Mamma Lupa, con dolcezza. «Ahai! Vuol mangiare come gli altri. E questo è, dunque, un cucciolo d'uomo? Dimmi, c'è mai stata una lupa che potesse vantare di aver avuto un cucciolo d'uomo fra i suoi piccoli».

31. «Ho inteso, di quando in quando, parlare di qualche cosa di simile; ma mai nel nostro branco, o al tempo mio», disse Babbo Lupo. «È completamente senza pelo, e potrei ucciderlo con un solo colpo di zampa. Ma, osservalo, guarda in su e non ha paura».

32. La luce della luna scomparve dalla bocca della tana, poiché la grande testa quadra di Shere Khan e le sue spalle si erano cacciate nell'apertura. Tabaqui, dietro di lui, squittiva: «*Mio signore, mio signore, è proprio qui dentro che è entrato!*».

33. «Shere Khan ci fa un grande onore», disse Babbo Lupo, ma i suoi occhi erano molto sdegnati. «Di cosa ha bisogno Shere Khan?».

34. «La mia preda. Un cucciolo d'uomo è venuto da questa parte», disse Shere Khan. «I suoi genitori sono fuggiti. Datemelo».

35. Shere Khan era balzato nel fuoco da campo di un taglialegna, come Babbo Lupo aveva detto, ed era furioso per il dolore che gli causavano le bruciature alle zampe. Ma Babbo Lupo sapeva che l'imboccatura della caverna era troppo stretta perché una tigre potesse passarvi. Anche là dove stava, le spalle e le zampe anteriori di Shere Khan erano impastoiate per mancanza di spazio, come sarebbero le braccia di un uomo che tentasse di combattere dentro un barile.

36. «*I lupi sono un popolo libero*», disse Babbo Lupo «*Essi prendono ordini dal capo del branco*, e non da uno striato qualsiasi, macellaio di bestiame. Il cucciolo d'uomo è nostro... possiamo disporne come vogliamo».

37. «Che vogliamo e non vogliamo! Che discorso è questo di volere? Per il toro che ho ucciso, devo star qui ad annusare la vostra tana da cani per ottenere ciò che mi spetta di pieno diritto? *Sono io, Shere Khan, che parlo!*».

38. Il ruggito della tigre rimbombò come un tuono nella caverna. Mamma Lupa si scosse di dosso i cuccioli e balzò in avanti; i suoi occhi, simili a due lune verdi nell'oscurità, affrontarono quelli fiammeggianti di Shere Khan.

39. «E sono io, Raksha (la diavola), che ti rispondo. Il cucciolo d'uomo è mio. Lungri..., mio proprio mio! e non sarà ucciso. *Vivrà per correre con il branco e con il branco cacciare; ed alla fine, stai bene attento, cacciatore di piccoli cuccioli nudi... mangiatore di ranocchi... ammazza pesci... darà la caccia a te! E adesso vattene di lì, o, per il sambhur che ho ucciso (io non mangio bestiame morto di fame), te ne ritornerai da tua madre, bestia bruciata dalla giungla, ancor più zoppo di quando venisti al mondo! Vattene!*».

40. Babbo Lupo assisteva, sbalordito. Aveva quasi dimenticato i giorni [nei quali si era conquistato Mamma Lupa in leale combattimento con altri cinque lupi] quando essa correva col branco e non era chiamata la diavola per complimento. Shere Khan avrebbe potuto affrontare Babbo Lupo; ma non tener testa a Mamma Lupa, giacché sapeva che lì dove egli era, essa aveva tutto il vantaggio del terreno, e si sarebbe battuta a morte. Perciò indietreggiò dalla bocca della caverna, ringhiando, e quando fu all'aperto gridò:

41. «*Tutti i cani abbaiano nel loro cortile!* Vedremo cosa dirà il branco di questo allevamento di cuccioli d'uomo. Il cucciolo è mio e sotto i miei denti dovrà cadere alla fine, o ladri dalla coda a spazzola!».

42. Mamma Lupa si gettò giù ansante tra i cuccioli e Babbo Lupo le disse con gravità:

43. «Shere Khan ha detto una cosa molta giusta. Il cucciolo dovrà essere presentato al branco. Sei decisa ancora a tenerlo, Mamma».

44. «Tenerlo». Essa ansò. «È venuto tutto nudo, di notte, solo e molto affamato; eppure non ha avuto paura! Guarda, ha già spinto da parte uno dei miei piccini. E quel macellaio zoppo avrebbe voluto ucciderlo e poi sarebbe scappato fino alla Waingunga, mentre quelli del villaggio qui vicino avrebbero battuto le nostre tane per vendicarsi! Tenerlo? Certo che me lo terrò! Stai fermo, piccolo ranocchio. *O tu Mowgli - perché Mowgli il ranocchio ti voglio chiamare - verrà il tempo in cui darai la caccia a Shere Khan, com'egli l'ha data a te*».

45. «Ma che dirà il nostro branco?» domandò Babbo Lupo.

46. La legge della giungla stabilisce molto chiaramente che ogni lupo può, quando sceglie la sua compagna, ritirarsi dal branco al quale appartiene; ma appena i suoi cuccioli sono abbastanza grandi da reggersi in piedi, deve condurli al Consiglio del branco, che si tiene generalmente una volta al mese durante la luna piena, affinché altri lupi possano imparare a riconoscerli. Dopo questa ispezione i cuccioli sono liberi di correre dove vogliono, e *finché non abbiano ucciso il loro primo cervo*, nessuna giustificazione può essere accolta se un lupo adulto ammazza uno di loro. La punizione è la morte sul posto dove l'uccisore viene sorpreso; e se ci pensate sopra un minuto, vedrete che deve essere così.

47. Babbo Lupo attese finché i suoi cuccioli potessero correre un poco, e poi, quando giunse la notte della riunione del branco, li condusse assieme a Mowgli e a Mamma Lupa alla Rupe del Consiglio... la cima di una collina cosparsa di pietre e massi, dove un centinaio di lupi potevano nascondersi. *Akela, il grande e grigio lupo solitario, che guidava tutto il branco con la forza e l'astuzia*, giaceva tutto disteso sulla sua rupe e sotto di lui erano accucciati quaranta o più lupi di ogni dimensione e colore, *dai veterani color del tasso, capaci di atterrare da soli un cervo, ai giovani lupi di tre anni, che credevano di essere in grado di fare altrettanto*. Il lupo solitario li guidava ormai da un anno. In gioventù era caduto due volte in una trappola da lupi, ed una volta era stato bastonato tanto da essere come morto; e così conosceva gli usi ed i costumi degli uomini. Si facevano molte poche chiacchiere alla Rupe. I cuccioli si rotolavano uno sull'altro, nel mezzo del cerchio formato dai loro padri e madri accucciati. Di quando in quando un lupo anziano si avvicinava silenziosamente ad un cucciolo, lo guardava con attenzione e tornava al suo posto con passi che non facevano rumore. A volte una madre spingeva il suo cucciolo proprio bene in mezzo alla luce lunare, per essere certa che non fosse sfuggito all'attenzione di alcuno. Akela dalla sua rupe gridava: «*Conoscete la legge... conoscete la legge. Guardate bene, o lupi!*» e le madri ansiose ripetevano il richiamo: «*Guardate, guardate bene, o lupi!*».

48. In fine - ed i peli del collo di Mamma Lupa si drizzarono quando venne il momento - Babbo Lupo spinse Mowgli, il ranocchio, come essi lo chiamavano, nel mezzo del cerchio, dove questi sedette ridendo e giocando con alcuni ciottoli che splendevano al chiaror della luna.

49. Akela non alzò nemmeno la testa dalle zampe, ma continuò col suo monotono grido: «Guardate bene!». Un sordo ruggito venne da dietro le rocce... la voce di Shere Khan che urlava: «Codesto cucciolo è mio. Datemelo. Che ha a che fare il Popolo Libero con un cucciolo d'uomo? Akela non drizzò neppure un orecchio; tutto ciò che disse fu: «Guardate bene, o lupi! *Che ha a che fare il Popolo Libero con gli ordini di chiunque non appartenga al Popolo Libero?* Guardate bene!».

50. Ci fu un coro di ringhi profondi ed un giovane lupo quattrenne rilanciò ad Akela la domanda di Shere Khan: «Che ha a che fare il Popolo Libero con un cucciolo d'uomo». Ora, la legge della giungla stabilisce che se sorge contestazione circa il diritto di un cucciolo di essere accettato dal branco, debbono parlare in suo favore almeno due membri di questo, che non siano né suo padre né sua madre».

51. «*Chi parla per questo cucciolo?*» chiese Akela. «*Chi parla, del Popolo Libero?*». Non ci fu alcuna risposta, e Mamma Lupa si preparò per quello che, essa lo sapeva, sarebbe stato il suo ultimo combattimento, se le cose avessero volto a battaglia.

52. Allora il solo altro essere che è ammesso alla Rupe del Consiglio... Baloo, l'orso bruno [sonnacchioso] che insegna ai lupacchiotti la legge della giungla: il vecchio Baloo, che va e viene dove vuole perché si nutre soltanto di bacche, radici e miele... si alzò sulle zampe posteriori e brontolò:

53. «Il cucciolo d'uomo... il cucciolo d'uomo?» disse. «Io parlo in favore del cucciolo d'uomo. Non c'è nulla da temere in un cucciolo d'uomo. Non ho il dono di saper dire belle parole; però dico la verità. Lasciatelo correre con il branco e sia accettato insieme agli altri. Io stesso gli insegnerò».

54. «Occorre ancora che parli un altro», insistette Akela. «Baloo ha parlato, ed egli è il maestro dei nostri cuccioli. Chi parla, oltre Baloo?».

55. Un'ombra nera piombò nel cerchio. Era Bagheera, la pantera nera, nera dappertutto come l'inchiostro, ma con le caratteristiche macchie, che appaiono e scompaiono a seconda della luce come quelle della seta marezzata. Tutti conoscevano *Bagheera* e nessuno osava attraversargli la strada, perché *era astuto come Tabaqui, audace come il bufalo selvaggio e terribile come l'elefante ferito*. Ma aveva una voce dolce come il miele selvatico che sgocciola da un albero, ed una pelliccia più morbida di una piuma.

56. «O Akela e voi del Popolo Libero», ronfò dolcemente, «io non ho alcun diritto nella vostra assemblea; ma la legge della giungla dice che, quando sorge un dubbio nei riguardi di un nuovo cucciolo, purché non ci sia di mezzo qualche uccisione, la vita di quel cucciolo può essere riscattata pagando un prezzo. E la legge non precisa chi abbia o non abbia il diritto di pagare quel prezzo. Ho ragione?».

57. «Bene! Giusto!» gridarono i giovani lupi, che sono sempre affamati. «Ascoltate Bagheera. Il cucciolo può essere riscattato ad un prezzo. È la legge».

58. «Ben sapendo che non ho il diritto di parlare in quest'assemblea, ve ne chiedo il permesso».

59. «Parla, dunque!» urlarono venti voci.

60. «*Uccidere un cucciolo nudo è vergogna*. [Oltre a tutto ciò potrebbe rappresentare un più grande divertimento per voi, quando sarà diventato grande]. Baloo ha parlato in suo favore. Ora alla parola di Baloo, io voglio aggiungere un toro, un toro grasso ucciso di fresco a nemmeno mezzo miglio da qui, se voi accetterete il cucciolo d'uomo secondo la legge. Ci sono difficoltà?».

61. Ci fu un clamore di ventine di voci che gridavano: «*Che importa? Morirà alle piogge d'inverno. Si arrostirà al sole. Che male ci può fare un ranocchio nudo?* Che corra con il branco. Dov'è il toro, Bagheera? Accettiamolo». E venne allora il profondo ululato di Akela, che ripeteva: «Guardate, guardate bene, o lupi!».

62. Mowgli, ancora tutto preso dai suoi ciottoli, non badò ai lupi che venivano ad esaminarlo uno per uno. Alla fine tutti costoro si precipitarono giù per la collina alla ricerca del toro ucciso, e soltanto Akela, Bagheera, Baloo ed i lupi di Mowgli rimasero. Shere Khan ruggiva ancora nella notte, perché era proprio furioso per il fatto che Mowgli non gli fosse stato gettato in pasto.

63. «Sì, ruggisci pure», mormorò Bagheera sotto i baffi; «perché tanto verrà il giorno in cui quest'esserino nudo ti farà ruggire in tono diverso, o io non m'intendo affatto di uomini».

64. «*È stata una cosa ben fatta*», disse Akela. «Gli uomini ed i loro cuccioli sono molto saggi. Potrà essere d'aiuto a suo tempo».

65. «Proprio così, un aiuto in caso di bisogno; giacché nessuno può sperare di guidare il branco per sempre», soggiunse Bagheera.

66. Akela non rispose. Pensava a quel tempo che viene per ogni capo di qualsiasi branco, quando le forze lo abbandonano ed egli diviene sempre più debole, finché [alla fine è ucciso dai lupi ed] un nuovo capo prende il suo posto... [per essere ucciso a sua volta].

67. «*Conducilo via*», disse rivolto a Babbo Lupo, «*e allevalo come si conviene ad uno del Popolo Libero*».

68. E fu così che *Mowgli fu accettato nel branco dei lupi di Seeonee per il prezzo di un toro e le buone parole di Baloo*.

#canto[
=== Canto di caccia del branco Seeonee
Il sambhur bramì all'apparire dell'alba, \
per una volta, due, e poi daccapo! \
Balzò la cerva, una cerva balzò \
fuori dal bosco, dove il sambhur beve. \
Esplorando da solo vidi tutto ciò \
per una volta, due, e poi daccapo! \

Il sambhur bramì all'apparire dell'alba, \
per una volta, due, e poi daccapo! \
Indietro un Lupo strisciò, recando \
al branco l'attesa notizia della preda; \
e noi cercammo, trovammo, abbaiammo, \
per una volta, due, e poi daccapo! \

Il branco urlò all'apparire dell'alba, \
per una volta, due, e poi daccapo! \
zampe che non lasciano tracce nella giungla! \
Occhi che vedono nel buio... il buio! \
Il grido... il grido lanciate! Ascoltate! \
per una volta, due, e poi daccapo! \
]

== Utilizzazione
Questo racconto ha certamente una fondamentale importanza metodologica. Lo stesso B.P. vi fa esplicito riferimento nello scrivere i primi tre morsi del suo Manuale dei Lupetti.
I più importanti personaggi della giungla sono qui rappresentati, introducendo così immediatamente la morale per tipi, essenziale nell'azione educativa di questa età. Il brano inoltre ci fornisce l'ambiente ideale per due momenti basilari della progressione individuale del Lupetto: l'ingresso nel Branco e la sua accettazione.
Nella prima parte, assistiamo all'avventuroso salvataggio di Mowgli che sfuggendo a Shere Khan, viene accolto nella tana di Mamma Lupa. È il brano che guida e ambienta la caccia dell'entrata dei cuccioli in Branco all'inizio di ogni nuovo anno scout.
I nuovi, come Mowgli, saranno accolti dal Branco che li contenderà a Shere Khan, conducendoli magari lungo un percorso tracce sicuro. Subito saranno messi alla prova, con qualche gioco di destrezza fisica e poi affidati a Raksha o a un Vecchio Lupo, che li proteggerà e guiderà fino al giorno in cui saranno pronti per essere presentati alla Rupe e così accettati ufficialmente da tutto il Branco.
È un momento importante per tutto il Branco, che avviene solitamente due o tre mesi dopo l’ingresso dei nuovi e che viene solennizzato con una caccia particolare.
Tutto il primo racconto, ricco d'immagini e suggestivo nell'azione dei personaggi, si presta a essere tradotto metodologicamente quasi alla lettera. I Vecchi Lupi dovranno conoscerlo molto bene, per poterlo far vivere intensamente ai propri Lupetti.

== Divisione del racconto
Possibili suddivisioni del racconto:
    1. capoversi 1 - 17
    2. capoversi 18 - 45
    3. capoversi 46 – 68