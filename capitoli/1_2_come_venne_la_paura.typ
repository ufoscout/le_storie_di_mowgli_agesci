#import "../common.typ": *

= Come venne la paura
== Presentazione
Questo racconto, pur non essendo importante nella vita del Branco, è ricco di atmosfera. Si respira un'aria rarefatta quasi che gli incontri e gli scontri che si susseguono intorno alla «pozza» siano fondamentali per capire il senso ultimo del vivere nella Giungla.
È il racconto del primato della legge e della salvezza che da essa deriva, è il ribadire che «nessuno nasce cattivo» è la certezza dei buoni consigli, è in poche parole una «pozza» intorno alla quale vive un mondo con i suoi valori e le sue contraddizioni, le sue speranze e le sue delusioni, i suoi ricordi e i suoi progetti.

== Racconto

#canto[
La pozza è secca, il fiume prosciugato, \
e siam compagni noi, tu ed io...

Con polverosi, scarni fianchi e musi febbricitanti, \
andiamo lungo la sponda disseccata, \
urtando l'un l'altro, con un sol timore: \
la siccità; non abbiamo pensieri, \
né di prede né di cacce.

Adesso, tra le zampe di sua madre, \
il cerbiatto può vedere il lupo smunto, \
intimorito non meno di lui, \
in mezzo al branco.

Il grande cervo, senza alcun terrore, \
può osservare le zanne che squarciarono \
un giorno la gola di suo padre.

Il fiume è in magra, le pozze sono secche, \
restiamo amici noi, tu ed io, \
da buoni compagni, ancora nel gioco... \
finché dall'alto

\- Oh buona caccia! - nubi tempestose \
lascino libera quella pioggia attesa \
che dovrà porre fine alla nostra tregua dell'acqua. \
]

\

1. *La legge della giungla, che è di gran lunga la più antica del mondo*, ha preveduto norme per quasi ogni caso che possa capitare al popolo della giungla, sicché ora il suo codice è perfetto, quanto il tempo e le consuetudini hanno saputo farlo. Ricorderete che Mowgli passò gran parte della sua vita nel branco dei lupi di Seeonee, imparando la legge da Baloo, l'orso bruno; e fu Baloo a dirgli, quando il ragazzo diveniva impaziente di dover sempre obbedire, che la legge era come la liana gigante, che si stringe addosso a tutti ed alla quale nessuno può sottrarsi. «Quando avrai vissuto a lungo come me, fratellino, vedrai che tutta la giungla obbedisce ad almeno una legge. E non sarà cosa piacevole», disse Baloo. 

2. Questo discorso gli entrò da un orecchio e gli uscì dall'altro, perché un ragazzo che passa la vita a mangiare e a dormire, non si preoccupa di nulla, finché di fatto accada qualche cosa che lo obblighi a guardare bene in faccia la realtà. Ma, un anno, le parole di Baloo si avverarono e Mowgli vide davvero tutta la giungla sottomessa alla legge. 

3. Cominciò quando le piogge invernali mancarono quasi del tutto, ed Ikki, il porcospino, incontrando Mowgli in un boschetto di bambù, gli raccontò che le patate selvatiche stavano seccandosi. Ora tutti sanno che Ikki [è ridicolmente schizzinoso nella scelta del cibo e non] mangia [altro che] le cose più sopraffine e mature. Perciò Mowgli si mise a ridere e gli rispose: «La cosa non mi riguarda». 

4. «Non molto adesso», ribatté Ikki, duro duro e a disagio, facendo stridere gli aculei, «ma vedremo più tardi. C'è ancora abbastanza acqua per tuffarsi nella profonda vasca di pietra sotto la roccia delle api, fratellino». 

5. «No. Quella stupida acqua se ne sta andando via tutta, e io non voglio spaccarmi la testa», disse Mowgli, che, a quell'epoca era assolutamente *convinto di saperne almeno quanto cinque del popolo della giungla messi assieme*. 

6. «È tutto a scapito tuo. Un piccolo spacco potrebbe fare entrare un po' di saggezza». Ikki subito abbassò di colpo la testa per impedire a Mowgli di tirargli le setole del naso, e Mowgli raccontò a Baloo ciò che Ikki aveva detto. Baloo apparve molto preoccupato e mormorò quasi a se stesso: «Se fossi solo cambierei subito terreno di caccia, prima che ci pensino gli altri. Tuttavia... cacciare in mezzo agli stranieri finisce in zuffe; ed il cucciolo d'uomo potrebbe uscirne malconcio. *Dobbiamo aspettare per vedere come fiorirà la mowha*». 

7. Quella primavera l'albero della mowha, che piaceva tanto a Baloo, non fiorì affatto. I cerei fiori color crema venati di verde furono uccisi dal caldo prima di nascere, e quando egli, drizzato sulle zampe posteriori, scosse l'albero, caddero giù soltanto pochi petali maleodoranti. Da allora, pollice a pollice, il caldo implacabile penetrò sin nel cuore della giungla, facendola diventare gialla, bruna ed infine nera. La vegetazione sulle sponde dei burroni fu arrostita sino ad apparire un groviglio di fili di ferro e pellicole accartocciate di materia morta; le pozze d'acqua più riparate si abbassarono e scoprirono il fondo indurito, conservando, su quelle che erano state le loro sponde, le ultime anche minime impronte di zampe, come fuse nel ferro; le liane, sempre ricche di linfa, caddero giù dagli alberi ai quali si aggrappavano e morivano ai loro piedi; i bambù avvizzirono e, quando i venti caldi li scuotevano, mandavano un sordo suono metallico, ed il muschio, anche nel profondo della giungla, si distaccò dalle rocce, che rimasero nude e divennero roventi come i massi nel letto del torrente che tremolavano azzurrini nella caligine.  

8. Gli uccelli ed il popolo delle scimmie si mossero presto verso il nord, quell'anno, perché sapevano quello che sarebbe arrivato; il cervo ed il cinghiale selvatico scapparono lontano fino ai campi desolati dei villaggi, morendo, a volte, sotto gli occhi degli uomini troppo deboli per ucciderli. Chil, l'avvoltoio, rimase [e s'ingrassò perché c'era in giro una gran quantità di carogne] e, una sera dopo l'altra, alle bestie troppo deboli per aprirsi una via verso nuovi territori di caccia, portava notizia che il sole stava uccidendo la giungla per tre giorni di volo in ogni direzione. 

9. Mowgli che non aveva mai provato ciò che significhi la vera fame, si ridusse al miele stantìo, vecchio di tre anni, raschiato da abbandonati alveari sulle rocce... miele nero come prugne selvatiche e polveroso di zucchero secco. Dette anche la caccia ai bruchi nei loro buchi profondi sotto la scorza degli alberi e rubò alle vespe le larve novelle. Tutta la selvaggina nella giungla era ridotta a pelle ed ossa, e Bagheera poteva uccidere tre volte in una sola notte e tuttavia mettere insieme un pasto appena sufficiente. Ma la mancanza dell'acqua era la cosa peggiore, perché per quanto il popolo della giungla beva di rado, ha bisogno di bere a lungo. 

10. Ed il caldo continuava ancora e sempre, succhiando ogni traccia di umidità, finché alla fine il braccio principale della Waingunga fu l'unica corrente che trascinasse un po' di acqua tra le sue morte sponde; e quando Hathi, l'elefante selvaggio, che vive cento anni e più, vide un lungo, sottile bordo di roccia azzurrino emergere asciutto proprio nel bel mezzo della corrente, si rese conto che quella era la roccia della pace ed immediatamente alzò la proboscide e proclamò la «tregua dell'acqua», come prima di lui suo padre l'aveva proclamata cinquant'anni avanti. Il daino, il cinghiale e il bufalo fiocamente raccolsero il grido di Chil, l'avvoltoio, in larghi cerchi volò da per tutto, trasmettendo l'avvertimento coi suoi fischi e acute strida. 

11. Secondo la legge della giungla è morte per colui che uccida ai posti d'abbeverata, una volta dichiarata la tregua dell'acqua. Bere, infatti, è più necessario che mangiare. Chiunque nella giungla può strappare in qualche modo la vita, quando soltanto la selvaggina è scarsa; ma l'acqua è l'acqua, e quando non esista più che una sola fonte di rifornimento, sulla strada che vi conduce per le sue necessità il popolo della giungla, ogni caccia è vietata. Nelle stagioni favorevoli, quando l'acqua era abbondante, quelli che venivano giù ad abbeverarsi alla Waingunga - o indifferentemente a qualsiasi altro luogo - lo facevano a rischio della vita, e quel rischio costituiva parte non piccola del fascino delle loro imprese notturne. Scendere all'acqua con tanta scaltrezza da non far muovere neppure una foglia; inoltrarsi nell'acqua fino a mezza gamba, nei bassi fondali, là dove il fragore dell'acqua annega ogni rumore che provenga dalle sponde; bere, guardando all'indietro al di sopra della spalla, con tutti i muscoli tesi e pronti al primo balzo disperato di vivo terrore; rotolarsi sul margine sabbioso, e ritornare, col muso gocciolante e ben gonfio, alla mandria in ammirazione, era una cosa dalla quale tutti i giovani maschi dalle alte corna traevano un eccitante piacere, precisamente perché sapevano che ad ogni istante Bagheera o Shere Khan potevano balzare su loro e atterrarli. Ma ora che tutto questo gioco di vita o di morte era sospeso, ed il popolo della giungla veniva, affamato, sfinito, al fiume quasi asciutto, tutti insieme... tigre, orso, daino, bufalo e cinghiale... bevevano l'acqua torbida, e rimanevano là accasciati, troppo esauriti per tornarsene via. 

12. Il cervo ed il cinghiale avevano vagato tutto il giorno alla ricerca di qualche cosa da mangiare meglio della corteccia secca e delle foglie avvizzite. I bufali non avevano trovato né fango dove rotolarsi e rinfrescarsi, né messi verdi da rubare. I serpenti avevano lasciato la giungla ed erano venuti giù al fiume nella speranza di trovare una rana smarrita. Si arrotolavano attorno a qualche pietra bagnata e non davano alcun segno di volersi battere nemmeno quando il muso di un cinghiale grufolante veniva a sloggiarli. Le tartarughe di fiume erano già state da lungo tempo uccise da Bagheera, di gran lunga il più bravo tra i cacciatori, e i pesci si erano sepolti profondamente nel fango ormai secco. Soltanto la roccia della pace correva attraverso l'acqua bassa come un lungo serpente, e le piccole increspature stanche sibilavano quando venivano ad asciugarsi sui roventi fianchi di quella. 

13. È qui che Mowgli veniva ogni notte in cerca di refrigerio e di compagnia. I più affamati dei suoi nemici difficilmente avrebbero dimostrato alcun interesse per il ragazzo, allora. La pelle nuda lo faceva sembrare ancor più smunto di tutti gli altri. I capelli scoloriti dal sole erano diventati color stoppa; le costole sporgevano come i giunchi d'un canestro, e le callosità delle ginocchia e dei gomiti, sui quali poggiava quando camminava a quattro zampe, davano alle sue membra scheletriche l'aspetto di grossi steli nodosi. Ma l'occhio, sotto il ciuffo arruffato, era freddo e calmo, poiché Bagheera, che lo guidava coi suoi consigli in quel tempo d'angoscia, gli aveva raccomandato di camminare adagio, di cacciare con calma, e, a nessun costo, mai di perdere il controllo di se stesso.  

14. «Sono tempi brutti», disse la pantera nera, in una sera calda come un forno, «ma passeranno, se potremo vivere fino alla fine. È pieno il tuo stomaco, cucciolo d'uomo?». 

15. «C'è dentro qualche cosa, ma non ne traggo alcun beneficio. Pensi che le piogge ci abbiano dimenticato, Bagheera, e non verranno mai più?». 

16. «No, davvero! Vedremo ancora la mowha in fiore, ed i piccoli cerbiatti tutti grassi di erbetta novella. Vieni giù alla roccia della pace ad ascoltar le novità. Salta in groppa, fratellino». 

17. «Non è tempo di portare pesi, questo! Posso ancora farcela da solo, ma... davvero che non sembriamo giovenchi ingrassati, noi due». 

18. Bagheera si guardò i fianchi spelacchiati e polverosi, poi mormorò: «La notte scorsa ho ucciso un giovenco sotto il giogo. Sono così mal ridotto che, credo, non avrei osato di saltargli addosso se fosse stato libero. Wou!». 

19. Mowgli rise. «Siamo proprio dei gran cacciatori, adesso», disse. «Io sono coraggiosissimo... a mangiare bruchi!». Ed entrambi scesero insieme, attraverso il sottobosco scricchiolante, giù alle sponde del fiume e alle dune di sabbia che da questo si dipartivano in ogni direzione. 

20. «L'acqua non può durare ancora a lungo», disse Baloo, raggiungendoli. «Guardate dall'altra parte. Laggiù ci sono piste larghe quanto le strade dell'uomo». 

21. Sul terreno pianeggiante dell'opposta sponda le erbe rigide della giungla erano morte restando ritte, e, morendo, si erano mummificate. Le piste battute dal daino e dal cinghiale, tutte in direzione del fiume, avevano rigato quella pianura incolore di fossati polverosi tracciati attraverso le erbe alte dieci piedi, e, per quanto fosse ancora presto, ognuno di quei lunghi viali era pieno dei primi arrivati che si affrettavano verso l'acqua. Si riuscivano a sentire le daine ed i cerbiatti che tossivano per il polverone simile al tabacco da fiuto. 

22. Verso monte, alla curva della pigra pozza attorno alla roccia della pace e custode della tregua dell'acqua stava Hathi, l'elefante selvaggio, con i suoi figli, macilento e grigio sotto i raggi della luna, dondolando su e giù... eternamente dondolandosi. Un poco al di sotto di lui stava l'avanguardia dei daini; ancora al di sotto di questi i cinghiali ed i bufali selvatici; e  sulla riva opposta, dove gli alberi si spingevano fin sull'orlo dell'acqua, c'era il posto separato per i mangiatori di carne... la tigre, i lupi, la pantera, l'orso e gli altri. 

23. «*Siamo davvero tutti sotto una stessa legge*», disse Bagheera, inoltrandosi nell'acqua e guardando, al di là di essa, verso le file di corna picchiettanti e di occhi spauriti, dove daini e cinghiali si spingevano l'un l'altro qua e là. «Buona caccia a tutti voi del mio sangue», aggiunse, sdraiandosi quant'era lungo sul basso fondo, sì che un fianco gli rimase fuori; e poi, tra i denti: «Se non fosse per la legge, sarebbe davvero una gran buona caccia». 

24. Le orecchie dei daini subito pronte afferrarono anche quest'ultima frase ed un terrorizzato fremito corse fra i ranghi: «La tregua! Ricorda la tregua!». 

25. «Pace, pace, laggiù!» gorgogliò Hathi, l'elefante selvaggio. «La tregua continua, Bagheera. Non è il momento di parlare di caccia». 

26. «Chi può saperlo meglio di me?» rispose Bagheera, volgendo a monte i suoi occhi gialli. «Ormai sono un mangiatore di tartarughe... pescatore di rane. Ngaayah! Quanto vorrei potermi saziare masticando soltanto rami!». 

27. «Siamo noi che ci auguriamo una cosa simile, ed anche assai vivamente», belò un giovane cerbiatto, nato soltanto in quella primavera. Pur nello stato miserevole in cui era ridotto, il popolo della giungla ed Hathi stesso non poterono fare a meno di sorridere; mentre Mowgli, sdraiato sui gomiti dentro l'acqua calda, rideva a piena gola e, sbattendo i piedi, faceva schizzare la schiuma. 

28. «Ben detto, piccolo dalle corna in boccio», ronfiò Bagheera. «Quando la tregua finirà, questo sarà ricordato in tuo favore», e fissò attentamente lo sguardo attraverso l'oscurità per essere certo di riconoscere il cerbiatto in avvenire. 

29. A poco a poco il chiacchierio si estese su e giù tra i vari punti di abbeverata. Si poteva distinguere il cinghiale rissoso che, grugnendo, chiedeva maggior spazio; i bufali che brontolavano fra loro, mentre sterzavano bruscamente attraverso i banchi di sabbia, e i daini che raccontavano compassionevoli storie delle loro lunghe peregrinazioni, con dolenti zampe, alla ricerca di cibo. Di quando in quando rivolgevano qualche domanda ai mangiatori di carne, di là dal fiume; ma tutte le notizie erano cattive e il vento infuriato della giungla entrava ed usciva ululando tra le rocce ed i rami crepitanti, spargendo sterpi e polvere sull'acqua. 

30. «Gli uomini muoiono anch'essi a fianco dei loro aratri», disse un giovane sambhur. «Ne ho lasciati indietro tre, tra il tramonto e il buio. Giacciono immobili, ed i giovenchi con loro. Anche noi tra non molto giaceremo immobili». 

31. «Il fiume si è abbassato ancora dalla notte scorsa», disse Baloo. «O Hathi, hai mai veduto una siccità pari a questa!». 

32. «Passerà, passerà», disse Hathi, spruzzandosi acqua sulla schiena e sui fianchi. 

33. «Abbiamo qualcuno qui con noi che non potrà sopportarla a lungo», riprese Baloo, e guardò verso il ragazzo, al quale voleva bene. 

34. «Io?» disse Mowgli risentito, mettendosi a sedere nell'acqua. «Io non ho una pelliccia dal lungo pelo che mi copra le ossa; ma... ma se ti togliessero la tua, Baloo...». 

35. Hathi si dimenò tutto a quell'idea, e Baloo disse con severità: 

36. «Cucciolo d'uomo, questa non è cosa da dirsi ad un maestro della legge. Nessuno mi ha mai visto in giro senza pelliccia». 

37. «No, Baloo, non intendevo niente di male; volevo solo dire che tu sei, diciamo, come la noce di cocco nel guscio, ed io sono la stessa noce, ma senza guscio. Ora, questo tuo guscio bruno...». Mowgli stava seduto a gambe incrociate e, secondo il suo modo di fare usuale, spiegava le cose agitando il dito indice, quando Bagheera allungò una morbida zampa e lo stese riverso nell'acqua. 

38. «Di male in peggio», gli disse la pantera nera quando il ragazzo si rialzò sputacchiando. «Prima dici che Baloo deve essere scuoiato, ed ora che egli è una noce di cocco. Stai attento che non faccia come fanno le noci di cocco mature». 

39. «È cioè?» domandò Mowgli, che in quel momento non stava in guardia, sebbene questo sia uno dei più vecchi scherzi della giungla. 

40. «Ti rompono la testa», replicò Bagheera con tutta calma, spingendolo di nuovo sott'acqua. 

41. «Non sta bene prendersi gioco del proprio maestro», disse Baloo, dopo che Mowgli era stato tuffato per la terza volta. 

42. «Non sta bene! E che pretendereste? Da un coso nudo che corre su e giù a fare scherzi da scimmie a coloro che pure furono una volta buoni cacciatori e tira i baffi ai migliori fra  noi per puro divertimento». Era Shere Khan, la tigre zoppa, che zoppicando veniva a bere. Attese un po' per godersi la sensazione che aveva provocato tra i daini dell'opposta sponda; poi abbassò la quadrata testa barbuta e cominciò a lambire l'acqua, borbottando: «La giungla è diventata un campo da gioco per cuccioli nudi, adesso. Guardami negli occhi, cucciolo d'uomo!». 

43. Mowgli guardò, o meglio fissò la tigre con tutta l'audace sicurezza di cui si sentiva capace e dopo un minuto Shere Khan, a disagio, dovette volgere altrove la testa. «Cucciolo d'uomo di qua e cucciolo d'uomo di là», seguitò a brontolare, riprendendo a bere, «questo cucciolo non è né uomo né cucciolo, altrimenti avrebbe avuto paura. La prossima stagione dovrò chiedere come grazia a lui di poter bere, Augrh». 

44. «Questo potrebbe anche accadere», disse Bagheera guardandolo con fermezza negli occhi. «Sicuro, potrebbe accadere, Faugh, Shere Khan! *Quale nuova vergogna hai portato qui?*». 

45. La tigre zoppa aveva affondato il mento e le mascelle nell'acqua, ed ora scure strisce oleose venivano trascinate a valle dalla corrente. 

46. «L'uomo», disse Shere Khan freddamente, «l'ho ucciso non più di un'ora fa». E cominciò a ronfare e a rugliare fra di sé. 

47. Tutta la schiera degli animali fremette e ondeggiò, e si levò un mormorio che via via salì fino a diventare un grido: «L'uomo! l'uomo! Ha ucciso l'uomo!». Tutti guardarono verso Hathi, l'elefante selvaggio, ma questi sembrò non aver udito. Hathi non fa mai una cosa fino a che non sia giunto il momento opportuno, e questa è una delle ragioni per le quali vive così a lungo. 

48. «In frangenti come questi, uccidere l'uomo! Non c'era in giro altra selvaggina?» domandò Bagheera, sdegnosamente, uscendo dalle acque insozzate, e scuotendo una zampa alla volta, alla maniera dei gatti, per asciugarle. 

49. «Ho ucciso di mia libera volontà... non per mangiare». L'inorridito mormorìo riprese ancor più eccitato ed il piccolo occhio bianco di Hathi, sempre vigile, guardò minaccioso nella direzione di Shere Khan. «Sì, per il gusto di uccidere», riprese Shere Khan, scandendo bene le parole. «Ora vengo a bere, io, e a ripulirmi. C'è qualcuno che voglia impedirmelo?».  

50. La schiena di Bagheera cominciò ad incurvarsi come un bambù sotto un forte vento; ma Hathi alzò la proboscide e con calma parlò. 

51. «Tu hai ucciso per fredda determinazione?» domandò, e quando Hathi fa una domanda è meglio rispondere. 

52. «Proprio così. Era il mio diritto, poiché era la mia notte. Tu lo sai, o Hathi» Shere Khan disse quasi cortesemente.

53. «Sì, lo so», rispose Hathi; e dopo un breve silenzio: «Hai bevuto a sazietà?». 

54. «Per questa notte, sì». 

55. «Vattene, allora. Il fiume serve per bere e non deve essere insozzato. Nessun altro, all'infuori della tigre zoppa si sarebbe vantato in tal modo del suo diritto, in un periodo nel quale... nel quale soffriamo tutti insieme, l'uomo e il popolo della giungla del pari. Pulito o sporco, vattene alla tua tana, Shere Khan!». 

56. Le ultime parole risuonano come trombe d'argento, ed i tre figli di Hathi fecero un mezzo passo in avanti, per quanto non ce ne fosse bisogno. Shere Khan si ritirò, senza osare nemmeno di brontolare, perché sapeva, ciò che tutti del resto sanno, che alla fin fine Hathi è il signore della giungla. 

57. «Che cos'è questo diritto di cui parla Shere Khan?» mormorò Mowgli all'orecchio di Bagheera. «Uccidere l'uomo è sempre una cosa vergognosa. Così dice la legge. Tuttavia Hathi dice...» 

58. «Domandalo a lui. Io non lo so, fratellino. Diritto o non diritto, se Hathi non avesse parlato avrei dato io una buona lezione a quel macellaio zoppo. Venire alla roccia della pace fresco, fresco dall'aver ucciso un uomo - e vantarsene - è uno scherzo da sciacalli. In più, ha insudiciato l'acqua buona». 

59. Mowgli attese un minuto per racimolare tutto il suo coraggio, perché nessuno osava di rivolgersi ad Hathi direttamente, poi gridò: «Qual è il diritto di Shere Khan, o Hathi?». Entrambe le rive fecero eco alle sue parole, perché tutto il popolo della giungla è vivamente curioso, ed era stato proprio allora testimone di una cosa che nessuno aveva compreso, salvo Baloo, che sembrava essere rimasto assai pensieroso. 

60. «È una vecchia storia», rispose Hathi; «una storia più antica della stessa giungla. Fate  silenzio sulle rive, ed io ve la racconterò». 

61. Per un minuto o due ci fu, tra i cinghiali e i bufali, uno spingersi e un farsi largo a colpi di spalla, poi i capi delle mandrie, uno dopo l'altro, grugnirono: «Siamo in attesa», e Hathi avanzò a grandi passi nella pozza presso la roccia della pace, finché l'acqua gli giunse quasi alle ginocchia. Per quanto fosse scarnito e rugoso e con le zampe ingiallite, aveva pur sempre l'aspetto di ciò che effettivamente era per la giungla... il suo signore. 

62. «Voi sapete, figlioli» - cominciò - «che la cosa che voi temete di più è l'uomo»; e qui vi fu un mormorio di assenso. 

63. «Questo ti riguarda, fratellino», disse Bagheera a Mowgli. 

64. «Me? Io sono del Branco... un cacciatore del Popolo Libero», rispose Mowgli. «Che ho a che fare con l'uomo?». 

65. «E non sapete perché temete l'uomo?» continuò Hathi. «Ve lo dirò io. Agli inizi della giungla, e nessuno sa quando ciò avvenne, noi della giungla camminavamo assieme e nessuno aveva paura dell'altro. In quei giorni non c'era siccità, e foglie e fiori e frutti crescevano sullo stesso albero, e tutti noi non mangiavamo altro che foglie e fiori e erba e frutti e corteccia». 

66. «Sono contento di non essere nato a quei tempi», disse Bagheera. «La corteccia è buona soltanto per affilare gli artigli». 

67. «Ed il signore della giungla era Tha, il primo elefante. [Egli trasse la giungla fuori dalle acque profonde con la proboscide; e dove tracciò solchi nel terreno con le zanne, là corsero i fiumi; e dove batté col piede, là scaturirono polle d'acqua buona; e quando soffiava con la proboscide - così - gli alberi cadevano. Questo fu il modo con cui la giungla venne fatta da Tha; e così la storia fu raccontata a me]». 

68. [«Non ha certo perduto il grasso nell'esser raccontata», bisbigliò Bagheera e Mowgli rise, nascondendosi dietro la mano]. 

69. «In quei giorni non c'era grano, né meloni, né pepe, né canne da zucchero; né c'erano quelle piccole capanne che voi tutti avete visto; ed il popolo della giungla non sapeva niente dell'uomo, viveva tutto insieme nella giungla e formava un solo popolo. Dopo non molto tempo, però, cominciarono a bisticciarsi a proposito del cibo, per quanto ci fossero pascoli a sufficienza per tutti. Erano pigri: ognuno pretendeva di mangiare là dove si trovava, come a volte capita di fare a noi ora, quando le piogge di primavera sono state buone. Tha, il primo elefante, era indaffarato [a fare nuove giungle e a guidare i fiumi nel loro letto]; non poteva essere dovunque. Nominò, perciò, la prima tigre come capo e giudice della giungla; ad essa il popolo della giungla doveva sottomettere tutti i litigi. A quel tempo la prima tigre mangiava frutta ed erba come gli altri. Era grande come me, ed era molto bella, tutta di un colore simile al fiore della liana gialla. Sulla sua pelle non c'erano striature né di diritto né di traverso in quei giorni beati, quando la giungla era ancora nuova. Tutto il popolo della giungla veniva innanzi a lei senza paura, e la sua parola costituiva legge per tutta la giungla. Allora eravamo, tenetelo presente, un unico popolo.» 

70. «Tuttavia una notte sorse una disputa tra due maschi - una lite di pascolo, come quelle che voi sistemate ora con le corna e gli zoccoli anteriori - e si racconta che, mentre i due parlavano insieme alla presenza della prima tigre che stava sdraiata tra i fiori, uno dei due la urtasse con le corna, e la prima tigre, dimenticando di essere il capo e giudice della giungla, saltò su di lui e gli spezzò il collo.» 

71. «Fino a quella notte nessuno di noi era morto, e la prima tigre, vedendo quello che aveva fatto, impazzì e scappò via nelle paludi del nord, e noi della giungla, lasciati a noi stessi, cominciammo a batterci fra di noi; e Tha, udito il rumore del combattimento, tornò. Allora qualcuno di noi disse una cosa, altri un'altra; ma egli vide il maschio morto tra i fiori, e domandò chi avesse ucciso e noi della giungla non volemmo rispondere perché l'odore del sangue ci rendeva folli. Corremmo qua e là in cerchio, ci rotolammo, gridammo forte, scuotendo la testa. Allora Tha diede ordine agli alberi dai rami inclinati in basso e alle liane pendenti a terra di tutta la giungla, di segnare l'uccisore del daino perché egli lo potesse riconoscere; poi chiese: "Chi sarà ora a capo del popolo della giungla?" Allora saltò su la scimmia grigia che vive sui rami, e disse, "Sarò io il capo della giungla". Al che Tha rise, e decise: "Sia pure", e si allontanò in gran collera» 

72. «Figlioli, conoscete tutti la scimmia grigia. Era allora quello che è adesso. Da principio si compose una maschera di saggezza, ma ben presto cominciò a grattarsi su e giù, e quando Tha tornò, trovò la scimmia grigia, che appesa ad un ramo a testa in giù, sbeffeggiava quelli che stavano al di sotto, ed essi in cambio si prendevano gioco di lei. E così non c'era più legge nella giungla... ma soltanto folli discorsi e parole senza senso.» 

73. «Allora Tha ci radunò tutti e disse: "Il primo dei vostri capi ha portato nella giungla la morte, ed il secondo la vergogna. Ora è tempo che ci sia una legge [ed una legge che voi siate costretti a non infrangere]. Ora conoscerete la paura [e quando l'avrete trovata saprete di aver trovato il padrone], ed il resto seguirà". Allora noi della giungla domandammo: "Che cos'è la paura?". E Tha rispose: "Cercate finché non avrete trovato". Andammo, così,  per la giungla su e giù cercando la paura, e di lì a poco i bufali..». 

74. «Ugh», disse Mysa, il capo dei bufali, dal loro banco di sabbia. 

75. «Sì, Mysa, furono i bufali. Tornarono con la notizia che là in una caverna nella giungla stava seduta la paura, che non aveva pelame e camminava sulle zampe posteriori. Allora noi della giungla seguimmo la mandria finché giungemmo alla caverna e la paura era in piedi, lì sulla soglia, ed era, come i bufali avevano detto, senza pelliccia e camminava ritta sulle zampe posteriori. Quando ci vide, gridò forte, e la sua voce riempì della stessa paura che proviamo oggi a quella voce, quando la sentiamo. Scappammo via, calpestandoci l'un l'altro ed aprendoci il passo a furia, perché eravamo spaventati. Quella notte, così mi fu raccontato, noi della giungla non dormimmo tutti insieme, come era stata fino allora nostra abitudine; ma ogni tribù si ritirò per proprio conto: cinghiale con cinghiale, daino con daino; corno con corno, zoccolo a zoccolo, ognuno stretto al suo simile, e così giacquero, tremanti, nella giungla.» 

76. «Soltanto la prima tigre non era con noi perché era ancora nascosta nelle paludi del nord, e quando le fu fatta parola della cosa che avevamo visto nella caverna, disse: "Andrò a cercare questa cosa e le spezzerò il collo". Corse, così, tutta la notte finché giunse alla caverna: ma gli alberi e le liane lungo il percorso ricordarono l'ordine che Tha aveva dato, allungarono i loro rami e la marcarono, mentre essa correva, strusciando, come dita, contro la schiena, i fianchi, la fronte, il muso. Ovunque la toccarono, rimase un marchio e una striscia sul manto giallo. E quelle strisce le hanno ancor oggi i suoi figli! Quando giunse alla caverna la paura, il senza pelo, stese la mano e le dette il nome di "Lo striato che viene di notte", e la prima tigre ebbe paura del senza pelo e corse via ululando, rifugiandosi di nuovo negli acquitrini». 

77. A questo punto Mowgli fece un risolino silenzioso, col mento nell'acqua. 

78. «Ululava così forte che Tha l'udì e chiese: "Qual è il tuo dolore?". La prima tigre, alzando il muso verso il cielo, allora nuovo di zecca ed ora così vecchio, rispose: "Restituiscimi il mio potere, o Tha. Sono stata svergognata davanti a tutta la giungla e sono scappata via di fronte ad un senza pelo, ed egli mi ha dato un nome obbrobrioso". "E perché mai?" domandò Tha. "Perché sono imbrattata del fango delle paludi", disse la prima tigre. "Fatti un bagno, allora; rotolati sull'erba umida, e se è fango verrà via", replicò Tha. E la prima tigre si gettò nell'acqua, e si rotolò nell'erba, si rotolò sino a quando la giungla le roteò davanti agli occhi; ma non una sola striatura, nemmeno la più piccola, si modificò su tutto il suo pelame, e Tha, che stava guardando, si mise a ridere. Allora la prima tigre domandò: "Cosa ho fatto perché mi accadesse questo?". E Tha: "Hai ucciso il daino, dando così il via alla  morte nella giungla, e con la morte è venuta la paura, così che nel popolo della giungla ciascuno teme ogni altro, come tu temi il senza pelo". La prima tigre esclamò: "Di me non avranno più paura, perché io li conosco fin dal principio". Tha ribatté: "Va' e convinciti". E la prima tigre corse qua e là, lanciando alti richiami al daino e al cinghiale e al sambhur e al porcospino e a tutti gli altri popoli della giungla; ma tutti fuggirono lontano da lei, che pure era stata il loro giudice, perché avevano paura». 

79. «Allora la prima tigre tornò indietro, e l'orgoglio era spezzato in lei; battendo la testa per terra, straziò il suolo con gli artigli e disse: "Ricordati che una volta sono stata a capo della giungla. Non ti dimenticare di me, o Tha! Fa' che i miei figli sappiano che fui una volta senza macchia e senza paura!". E Tha rispose: "Questo lo farò, perché insieme tu ed io abbiamo visto fare la giungla. Per una sola notte ogni anno tutto sarà come era prima che il daino fosse ucciso... per te e per i tuoi figli. In quella sola notte, se incontrerete il senza pelo - e il suo nome è Uomo - non avrete paura di lui, come se foste ancora giudici della giungla e padroni d'ogni cosa. Abbiate pietà in quella notte della sua paura, perché tu hai conosciuto la paura"». 

80. «Allora la prima tigre rispose, "Mi basta"; ma quando successivamente si recò a bere e si vide addosso le strisce nere sulle spalle e sui fianchi e ricordò il nome che il senza pelo le aveva dato, si sentì furiosa. Per un anno intero visse nelle paludi, aspettando che Tha mantenesse la sua promessa. E una notte, quando lo sciacallo della Luna (la stella della sera) stava immobile lontano dalla giungla, sentì che la sua notte era incombente e si mosse verso quella caverna per incontrare il senza pelo. Allora accadde quello che Tha aveva promesso, perché il senza pelo cadde giù davanti a lei e giacque steso a terra; e la prima tigre lo colpì, spezzandogli la schiena, nella convinzione che di quei cosi nella giungla ce ne fosse soltanto uno e di avere pertanto ucciso la paura. Subito, mentre stava annusando la preda, udì Tha che veniva giù dai boschi del nord, e ben presto la voce del primo elefante, la stessa che udimmo ora... 

81. Il tuono, in quel momento, brontolava su e giù per le aride colline segnate da cicatrici, ma non portava la pioggia - soltanto lampi di calura che sguizzavano sulle giogaie. E Hathi continuò: «La stessa voce era, e l'udì chiedere: "È questa la tua pietà?". La prima tigre si leccò le labbra e rispose: "Che importa? Ho ucciso la paura". E Tha disse: "O cieca e pazza! Tu hai sciolto i piedi alla morte, che seguirà la tua traccia, finché ti raggiungerà. Tu hai insegnato all'uomo ad uccidere!"».  

82. «E la prima tigre, tutta rigida senza staccarsi dalla sua vittima, rispose: "Egli è come un daino. Non c'è più la paura. Ora sarò di nuovo il giudice dei popoli della giungla"». 

83. «E Tha: "Mai più i popoli della giungla si avvicineranno a te. Mai più attraverseranno la tua traccia, né dormiranno vicino a te, né ti seguiranno, né verranno a pascolare vicino alla tua tana. Soltanto la paura ti seguirà, e con un colpo che tu non potrai vedere ti costringerà ad attendere il suo beneplacito. Farà sì che il terreno ti si apra sotto i piedi, che le liane ti si attorciglino intorno al collo, che gli alberi ti crescano attorno come muraglia più alti di quanto tu possa saltare ed infine ti strapperà la pelliccia di dosso, per avvolgerci i suoi figli, quando avranno freddo. Non hai avuto alcuna pietà di lui, e nessuna egli ne avrà per te"». 

84. «La prima tigre era molto audace, perché ancora la sua notte era su di lei, e disse: "La promessa di Tha è la promessa di Tha. Non vorrà mica togliermi la mia notte?". E Tha rispose: "Quella unica notte è tua, come dissi; ma c'è un prezzo da pagare. Hai insegnato all'uomo ad uccidere ed egli è un allievo tardo ad imparare». 

85. «La prima tigre disse ancora: "Egli è qui sotto al mio piede e la sua schiena è spezzata. Consenti che la giungla sappia che io ho ucciso la paura"». 

86. «Allora Tha si mise proprio a ridere, e spiegò: "Tu ne hai ucciso uno solo di tanti; e quanto alla giungla raccontagliela tu, la tua impresa... perché la tua notte è finita"». 

87. «Così si era fatto giorno, e dalla bocca della caverna venne fuori un altro senza pelo; vide il compagno ucciso sul sentiero, la prima tigre ancora su di lui, e prese il bastone appuntito...». 

88. «Adesso lanciano una cosa che taglia», disse Ikki, emettendo il caratteristico fruscio, giù lungo la riva. Ikki, infatti, era considerato un bocconcino eccezionalmente buono dai Gonds - lo chiamavano Ho Igoo - sicché ne sapeva abbastanza della loro piccola ascia, che frulla attraverso una radura come una libellula. 

89. «Era un bastone appuntito, come quelli che mettono in fondo ai pozzi delle trappole», riprese Hathi, «e lanciandolo, colpì profondamente la prima tigre nel fianco. In tal modo si verificò quanto Tha aveva detto, perché la prima tigre corse per tutta la giungla lamentandosi furiosamente, finché riuscì a strapparsi il bastone di dosso, e tutta la giungla seppe che il senza pelo poteva colpire da lontano, ed ebbero paura più di prima. Fu così che la prima tigre insegnò all'uomo ad uccidere - e voi sapete quanto danno ciò ha provocato da allora a tutti i nostri popoli - con il cappio, e il trabocchetto, e la trappola nascosta, e il bastone  volante, e la mosca pungente che vien fuori dal fumo bianco (Hathi intendeva dire il fucile) e il fiore rosso che ci caccia fuori allo scoperto. Tuttavia per una sola notte ogni anno il senza pelo ha paura della tigre, come Tha promise, e mai la tigre gli ha dato motivo di avere meno paura. Dove lo trova, lo uccide, ricordando che la prima tigre fu svergognata. Del resto, la paura scorrazza come vuole per la giungla, di giorno e di notte». 

90. «Ahi! Aoo!» sospirarono i daini, pensando a quello che tutto ciò significava per loro. 

91. «E soltanto quando un'unica grande paura incombe su tutti, come adesso, noi della giungla riusciamo a metter da parte le nostre piccole paure ed incontrarci tutti in uno stesso posto, come facciamo ora». 

92. «Per una notte soltanto, l'uomo teme la tigre?» domandò Mowgli. 

93. «Per una notte soltanto», disse Hathi. 

94. «Ma io,... noi..., ma tutta la giungla sa che Shere Khan uccide l'uomo due o tre volte ogni luna». 

95. «È ben così. Ma, allora, lo assale alle spalle e volge altrove la testa mentre colpisce, perché è piena di paura. Se l'uomo la guardasse, essa fuggirebbe. Per contro, in quella sua unica notte, essa si dirige apertamente verso il villaggio, si aggira fra le case, caccia la testa sulle soglie, e gli uomini cadono faccia a terra e là uccide: ma una sola volta, in quella notte». 

96. «Oh!» disse Mowgli fra sé, rotolandosi nell'acqua. «Ora capisco perché Shere Khan mi ha ordinato di guardarla negli occhi! Però non gliene è venuto niente, perché è stata lei a non poter tenere fermo lo sguardo e... e io non gli sono certo caduto ai piedi. Ma poi, io non sono un uomo; appartengo al Popolo Libero, io». 

97. «Umm!», disse Bagheera dal profondo della gola, coperta di fitta pelliccia. «La tigre sa quando è la sua notte?». 

98. «No, fin quando lo sciacallo della Luna non si libera dalle nebbie della sera. A volte cade nella secca estate, altre nell'umida stagione delle piogge... quest'unica notte della tigre. Se non fosse per la prima tigre tutto ciò non sarebbe mai stato, e nessuno di noi avrebbe conosciuto la paura».  

99. I daini bofonchiarono pieni di rammarico, e i labbri di Bagheera si arricciarono in un sorriso cupo. «E gli uomini conoscono questo... racconto?» domandò. 

100. «Nessuno lo conosce, salvo le tigri e noi elefanti... i discendenti di Tha. Ora l'avete inteso anche voi, là vicino alle pozze ed io ho parlato». 

101. Hathi immerse la proboscide nell'acqua e fu segno che non desiderava dire altro. 

102. «Ma... ma... ma...» disse Mowgli rivolto a Bagheera, «perché la prima tigre non continuò a mangiare erba e foglie e alberi? Non aveva fatto altro che spezzare il collo al daino. Non l'aveva mangiato. Che cosa la condusse a mangiare la carne?». 

103. «Gli alberi e le liane l'avevano marcata, fratellino, rendendola, così, quella bestia striata che vediamo. Non volle mai più mangiare dei loro frutti; da quel giorno, anzi, si vendicò sui daini e gli altri, i mangiatori d'erba», disse Baloo.

104. «Allora tu conoscevi la storia, eh! Perché non me l'hai mai raccontata?». 

105. «Perché la giungla è piena di tali racconti. Potrei dare inizio all'impresa di raccontarteli tutti, ma non ci sarebbe una fine. Lasciami stare l'orecchio, fratellino».

=== La legge della giungla
Per darvi appena un'idea dell'immensa varietà della legge della giungla, ho tradotto (Baloo la recitava sempre con una specie di cantilena) alcune di quelle strofe che si applicano più particolarmente ai lupi. Sono, naturalmente, centinaia e centinaia di più, ma queste saranno un esempio delle norme più semplici. 


*Questa* - ascolta - *è la legge della giungla - vecchia e vera come il cielo: \
ed il lupo che la osserva vivrà lieto e prospero: se l'infrange morrà. Come la liana cinge il tronco dell'albero, così la legge corre avanti e indietro... \
Poiché la forza del branco è nel lupo, e la forza del lupo è nel branco. Ogni giorno bisogna lavarsi dalla punta del naso fin giù alla punta della coda. \
Quando bevi, bevi profondo ed a lungo, ma mai troppo a lungo.*\
Ricorda che la notte è destinata alla caccia; mentre il giorno, tu non lo scorderai, è più propizio al sonno. \
Lo sciacallo può seguire la tigre; ma, quando i tuoi baffi saranno cresciuti, cucciolo, \
*Ricorda che il lupo è un cacciatore: vai per la giungla, e da solo conquista la tua preda.* \
Vivi in pace coi signori della giungla: siano i tuoi amici l'orso e la pantera; \
Non disturbare Hathi, il silenzioso; non canzonare il verro nella sua tana. \
Quando branco con branco si incontra nella giungla, sullo stretto sentiero, \
Mentre i capi si parlano, siedi tranquillo da un lato, finché prevarranno i saggi consigli. \
Se scoppiasse una lotta fra te ed un altro lupo del branco, dovrai combattere da solo e lontano, \
ed evitare che altri si immischino nella lite, e che il branco soffra per la tua lotta. \
*La tana del lupo è sua casa e rifugio,* \
e là dove egli si è sistemato, \
nessuno può entrare: né il capo del branco e nemmeno il Consiglio. \
La tana è rifugio del lupo; ma se egli la scavò troppo allo scoperto, il Consiglio potrà mandargli un messaggio, cosicché dovrà mutarla di nuovo. \
Se avrai ucciso prima della metà della notte, zitto, non destare i boschi con la tua gioia; \
Perché i daini spaventati non fuggano dai campi... e a stomaco vuoto non debbano tornare i tuoi fratelli. \
Per te stesso, per i compagni, per i cuccioli, tu puoi uccidere secondo il bisogno, e finché ti duri la forza. \
Ma non uccidere per il piacere di uccidere; e, sette volte te lo ripeto, mai dovrai uccidere l'uomo. \
Se la sua preda strappi al più debole, nel tuo orgoglio non divorarla tutta. \
*Il diritto del branco è il diritto del più debole*: \
dunque testa e pelle lascia a lui. \

La preda del branco è carne del branco. Tu devi mangiarla là dove essa si trova; e nessuno potrà portare quella carne alla tana, altrimenti sarà punito con la morte. \
La preda del lupo è carne del lupo. Potrà fare con essa ciò che vorrà; perciò il branco finché egli non abbia dato il permesso, non dovrà mangiare quella preda. \
*Il diritto del cucciolo non dura che un anno.* \
Fino ad allora egli può reclamare dal suo branco \
Una buona porzione della preda di ognuno, quando questi ha mangiato per sé, e nessuno può dire di no. \
Il diritto della tana è il diritto della madre. Da ciascuno della sua età essa potrà reclamare \
Un cosciotto di preda per la fame dei suoi cuccioli, e nessuno può dire di no. \
Il diritto di caverna è il diritto del buon padre. Caccerà per conto suo, solo per sé, se lo vorrà. \
A nessuno dei richiami del branco dovrà rispondere; soltanto dal Consiglio può essere giudicato. \
*Nei confronti di ogni cosa che la legge non precisa, la parola del tuo capo è per te la legge, lupo: \
Per la sua età e per la stretta che non molla, per la zampa sua possente. \
Or le leggi della giungla sono queste, sono molte e vigorose; \
Ma la testa della legge e la zampa, l'anca e il dorso, è: obbedisci alla legge!* \

== Utilizzazione
Questo racconto arricchisce la giungla di nuovo fascino e di nuove leggende. La prima parte si presta a ribadire l'importanza e la funzione della Legge, ma debbono venir attenuati i concetti di costrizione violenta che affiorano qua e lì.
In alcuni Branchi si usa questo brano per far intervenire Hathi (che sovente è il Capo gruppo) ad una riunione di Branco, talora anche per narrare la storia. La canzone finale è molto ricca di spunti utili per la Parlata nuova.

== Divisione del racconto
Possibili suddivisioni del racconto:
    1. capoversi 1 - 19
    2. capoversi 20 - 56
    3. capoversi 57 - 105