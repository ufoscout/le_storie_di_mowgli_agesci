#import "../common.typ": *

= La caccia di Kaa

== Presentazione

In questo racconto osserviamo Mowgli alla scoperta del significato della legge come fondamento della vita della giungla e del branco: conoscere la Legge e saperla rispettare è il primo dovere di ciascun Lupetto.
Il racconto sottolinea anche l'importanza delle figure dei Vecchi Lupi nella crescita di Mowgli, che si accorgerà, al termine della sua avventura, come l'esperienza dei più anziani sia fonte di validi insegnamenti.
A questo motivo fondamentale altri, non meno importante, se ne aggiungono: la presentazione del Bandar-log, «I popolo senza legge», occasione per mostrare, tramite la morale dei tipi, la degenerazione di chi non ha una legge e di chi è incapace di sapersi controllare; la presentazione di Kaa, il pitone delle rocce, uno dei più fedeli compagni di Mowgli, e di Chil il messaggero della giungla; le figure di Baloo e di Bagheera si definiscono e si completano; la scoperta delle Parole Maestre dei diversi popoli della giungla; la giungla stessa, che topograficamente si allarga e si precisa, con maggior ricchezza di particolari e di riferimenti

== Racconto

#canto[
Le macchie sono la gioia del leopardo; \
le corna sono l'orgoglio del bufalo. \
Sii pulito, poiché la forza del cacciatore \
si riconosce dalla lucentezza della sua pelle. \
Se scopri che un giovenco può mandarti a gambe \
all'aria, o che il sambhur può trafiggerti con le \
corna possenti, \
non occorre che ti fermi a raccontarcelo; noi lo \
sapevamo già da dieci stagioni. \
Non uccidere i cuccioli dello straniero, ma salutali \
come fratello e sorella. \
Poiché anche se sono piccoli e grassocci, può darsi \
che la loro madre sia l'orsa. \
«Non c'è nessuno bravo come me!» dice il cucciolo \
inorgoglito dalla sua prima preda. \
Ma la giungla è grande e il cucciolo è piccolo. \
Lasciate che rifletta e si calmi,
]


1. [Tutto quello che qui è narrato accadde nel periodo durante il quale Baloo stava insegnando a Mowgli la legge della giungla, qualche tempo prima che questi fosse scacciato dal branco dei lupi di Seeonee e che prendesse la sua rivincita sulla tigre Shere Khan]. Il vecchio orso bruno, grosso e grave, non felice di avere un allievo così pronto, perché i giovani lupi volevano solo imparare quel tanto della legge della giungla che riguarda il loro singolo branco o la tribù, e scappavano via non appena sapevano ripetere il ritornello di caccia: ...«Zampe che non fanno rumore; occhi che vedono nell'oscurità; orecchi che odono il vento dalle tane, e denti bianchi taglienti: tutti questi sono i segni dei nostri fratelli, tranne che di Tabaqui lo sciacallo e della iena, che noi disprezziamo». Invece Mowgli, come cucciolo d'uomo, doveva imparare ben di più. A volte Bagheera, la pantera nera, gironzolando per la giungla, veniva a vedere come progrediva il suo prediletto e faceva le fusa strofinando la testa contro un albero, mentre Mowgli recitava a Baloo la lezione del giorno. Il ragazzo sapeva arrampicarsi quasi tanto bene quanto sapeva nuotare, e nuotare quasi tanto bene come correre; perciò Baloo, il maestro della legge, gli aveva insegnato le leggi del bosco e dell'acqua: come distinguere un ramo fradicio da uno sano; come parlare gentilmente alle api selvatiche quando si imbatteva in un loro alveare a cinquanta piedi d'altezza; cosa dire a Mang, il pipistrello, quando lo disturbava tra i rami nel bel mezzo del giorno; e come avvertire i serpenti d'acqua negli stagni prima di tuffarsi in mezzo a loro. A nessun popolo della giungla piace di essere disturbato, e tutti sono molto pronti ad avventarsi sull'intruso. Poi a Mowgli fu insegnato anche il grido di caccia degli stranieri, grido che dev'essere ripetuto a gran voce sinché non riceva risposta, ogni qual volta uno del popolo della giungla cacci fuori dal proprio territorio. Tradotto, significa: «Datemi il permesso di cacciare qui, perché ho fame»: e la risposta è: «Caccia, dunque, per sfamarti, ma non per divertimento».

2. Tutto questo vi farà intendere quante cose mai Mowgli dovesse imparare a memoria, e alla fine divenne proprio stanco di dover ripetere le stesse cose per centinaia di volte; ma, come Baloo disse a Bagheera un giorno che Mowgli, avendole buscate, era scappato via infuriato: «Un cucciolo d'uomo è un cucciolo d'uomo e deve imparare tutte le leggi della giungla».

3. «Ma pensa quant'è piccino» disse la pantera nera, che avrebbe viziato Mowgli, se avesse potuto fare a modo suo. «Come può quella sua testolina sopportare tutti i tuoi lunghi discorsi?».

4. «C'è nella giungla qualche cosa di tanto piccolo che non possa essere ucciso? No. Ecco perché gli insegno queste cose e perché lo picchio, molto delicatamente, quando lo dimentica».

5. «Delicatamente! Che ne sai tu di delicatezza, vecchia zampa di ferro?» brontolò Bagheera. «La sua faccia oggi è tutta livida per le tue... delicatezze. Uff».

6. «Meglio che egli sia coperto di lividi dalla testa ai piedi per opera mia che gli voglio bene, piuttosto che gli capiti qualche disgrazia per ignoranza», rispose Baloo molto seriamente. «Sto ora insegnandogli le parole maestre della giungla, che dovranno proteggerlo dagli uccelli e dal popolo dei serpenti, nonché da tutti quelli che cacciano su quattro zampe, [eccettuati quelli del suo branco]. Sa ormai come chiedere protezione a tutti nella giungla, solo che si ricordi delle parole. E questo non vale qualche scappellotto?».

7. «Bene, sta' attento però di non uccidere il cucciolo d'uomo. Non è un tronco d'albero sul quale affilare i tuoi artigli smussati. Ma cosa sono queste parole maestre? È più probabile che io dia aiuto piuttosto che lo chieda»... Bagheera tese una zampa in fuori e ne ammirò gli artigli azzurrini come l'acciaio, taglienti come sgorbie... «Tuttavia, mi piacerebbe conoscerle».

8. «Chiamerò Mowgli ed egli te le dirà... se vorrà. Vieni, fratellino!».

9. «La testa mi ronza come un alveare», disse una vocetta contrariata sopra le loro teste, e Mowgli scivolò giù da un tronco d'albero, molto stizzito ed indignato, e aggiunse prendendo terra: «Vengo per Bagheera e non per te, [vecchio grasso] Baloo!».

10. «Per me è indifferente» rispose Baloo, ma era offeso e addolorato. «Dì, dunque, a Bagheera le parole maestre della giungla che ti ho insegnato oggi».

11. «Le parole maestre per quale popolo?» chiese Mowgli, felice di poter far mostra della sua bravura. «La giungla ha molte lingue ed io le conosco tutte».

12. «Qualche cosa ne sai, ma non molto. Osserva, Bagheera, non ringraziano mai il loro maestro. Mai che un solo piccolo lupacchiotto sia tornato indietro per ringraziare il vecchio Baloo dei suoi insegnamenti. Dì la parola per il popolo cacciatore, dunque... gran sapientone».

13. «Siamo di uno stesso sangue, tu ed io», disse Mowgli, dando alle parole l'accento dell'orso, che viene usato da tutti i popoli cacciatori.

14. «Bene. Ora per gli uccelli».

15. Mowgli ripeté la frase, aggiungendovi in fondo il fischio dell'avvoltoio.

16. «Ora, per il popolo dei serpenti», chiese Bagheera.

17. La risposta fu un sibilo assolutamente indescrivibile, e Mowgli si scalciò coi piedi la schiena, batté le mani per applaudirsi, e balzò sul dorso di Bagheera, dove si mise a sedere di traverso, tambureggiando coi talloni la lucente pelliccia, e facendo verso Baloo le più orribili boccacce che sul momento potesse immaginare.

18. «Su, su...! Questo valeva la pena di una piccola lividura», disse con tenerezza l'orso bruno. «Un giorno o l'altro ti ricorderai di me». Poi si rivolse dalla parte di Bagheera per raccontargli come avesse pregato Hathi, l'elefante selvaggio, che conosce tutto di queste cose, per aver da lui le parole maestre e come Hathi avesse condotto Mowgli fino ad uno stagno perché imparasse la parola dei serpenti da una serpe d'acqua, dato che Baloo non riusciva a pronunciarla e come Mowgli fosse ora presumibilmente al sicuro contro ogni accidente nella giungla, perché né serpente, né uccello, né belva gli avrebbe fatto del male.

19. «Dunque, non ha nessuno da temere», concluse Baloo, accarezzandosi con orgoglio il grande petto villoso.

20. «Eccetto la sua stessa tribù», disse Bagheera sottovoce; e poi forte a Mowgli: «Abbi un po' di riguardo per le mie costole, fratellino! Che significa tutto questo ballare su e giù?».

21. Da un po' Mowgli stava cercando di farsi ascoltare da Bagheera tirandole il pelo delle spalle e scalciando forte. Quando i due gli dettero ascolto stava gridando con tutto il fiato che aveva in corpo: «E così avrò una tribù tutta mia, e la guiderò su tra i rami per tutto il giorno».

22. «Cos'è questa nuova pazzia, piccolo sognatore di castelli in aria?» chiese Bagheera.

23. «Sì», continuò Mowgli, «e getteremo rami e sporcizie addosso al vecchio Baloo. Me l'hanno promesso, Ah!».

24. «Whoof!». La grossa zampa di Baloo spazzò via Mowgli dal dorso di Bagheera, e mentre il ragazzo giaceva tra le grosse zampe anteriori dell'orso poté rendersi conto che questi era veramente in collera.

25. «Mowgli», disse Baloo, «tu sei stato a chiacchierare con il Bandar-log... il popolo delle scimmie!».

26. Mowgli guardò Bagheera per vedere se anch'essa fosse adirata e gli occhi di Bagheera erano duri come giada.

27. «Tu sei stato con il popolo delle scimmie... le scimmie grigie... il popolo senza legge… coloro che mangiano ogni sorta di robaccia. Questa è una gran vergogna».

28. «Quando Baloo mi ha fatto male alla testa», disse Mowgli (giaceva ancora supino), «io me ne andai via e le scimmie grigie vennero giù dagli alberi ed ebbero compassione di me. Nessun altro se ne curò». E qui piagnucolò un poco.

29. «La compassione del popolo delle scimmie!» sbuffò Baloo. «La calma del torrente di montagna! Il fresco del sole d'estate! E poi, cucciolo d'uomo?».

30. «E poi, e poi mi hanno dato noci e cose buone da mangiare e mi hanno portato in braccio fino in cima agli alberi e detto che ero loro fratello di sangue con la sola differenza che io non ho la coda, e che dovrei diventare il loro capo un giorno o l'altro».

31. «Le scimmie non hanno un capo», disse Bagheera, «Mentono. Hanno sempre mentito».

32. «Sono state molto gentili e mi hanno invitato a tornare ancora. Perché non sono mai stato condotto tra il popolo delle scimmie? Si tengono in piedi come me, e non mi battono con zampe pesanti. Giocano tutto il giorno. Lasciatemi andar su! Cattivo Baloo, lasciami andar su! Voglio giocare ancora con loro».

33. «Ascolta, cucciolo d'uomo», disse l'orso, e la sua voce brontolò come il tuono in una notte calda, «Io ti ho insegnato tutta la legge della giungla per tutti i popoli della giungla... eccetto che per quella gente, le scimmie, che vive sugli alberi. Esse non hanno legge. Sono messe al bando. Non hanno una loro lingua, ma usano parole rubate che carpiscono quando ascoltano e guardano di nascosto e attendono lassù in alto tra i rami. Le loro usanze non sono le nostre usanze. Sono senza capi. Non hanno memoria. Si vantano e spettegolano, fingono di essere un grande popolo in procinto di compiere grandi imprese nella giungla, ma basta che una noce cada per distrarre la loro mente, buttarsi a ridere e tutto è dimenticato. Noi della giungla non abbiamo rapporti con loro. Noi non beviamo dove le scimmie bevono; non andiamo dove le scimmie vanno; non cacciamo dove esse cacciano; non moriamo dove loro muoiono. Mi hai mai inteso parlare del Bandar-log prima di oggi?».

34. «No» disse Mowgli con un filo di voce, perché la foresta era immersa nel più profondo silenzio, ora che Baloo aveva finito di parlare.

35. «Il popolo della giungla le ha cancellate dalla sua bocca e dalla sua mente. Sono innumerevoli, cattive, sudicione e svergognate, e desiderano, se mai possono avere un desiderio definito, essere notate dal popolo della giungla. Ma noi non facciamo caso ad esse, neppure quando ci gettano noci e sporcizie sulla testa».

36. Aveva appena finito di parlare, quando una pioggia di noci e ramoscelli si sparse giù attraverso i rami, e da quelli più alti e sottili su nel cielo si udirono colpi di tosse e ululati e balzi rabbiosi.

37. «Il popolo delle scimmie è vietato», disse Baloo, «vietato al popolo della giungla. Ricordatene».

38. «Vietato», ripeté Bagheera: [«ma io sono ancora del parere che Baloo avrebbe dovuto metterti in guardia contro di loro»].

39. [«Io... io] Come potevo immaginare che si sarebbe messo a giocare con quel sudiciume? Il popolo delle scimmie! Puah!».

40. Un nuovo rovescio venne giù sulle loro teste e i due trottarono via, conducendo Mowgli con loro. Ciò che Baloo aveva detto a proposito delle scimmie era perfettamente vero. Esse vivono sulle cime degli alberi, e poiché gli animali guardano assai raramente in alto, non capitava mai che le scimmie e il popolo della giungla si tagliassero l'un l'altro il passo. Ma ogniqualvolta trovavano un lupo malato, una tigre od un orso ferito, le scimmie li tormentavano; e gettavano bastoni e noci contro ogni animale, per divertimento, sempre nella speranza di farsi notare. Poi si mettevano ad ululare e gridare canzoni senza senso; a sfidare il popolo della giungla ad arrampicarsi sui loro alberi e combattere, o ancora davano inizio a furiose battaglie tra di loro per nulla, e lasciavano le scimmie morte dove il popolo della giungla avrebbe potuto vederle. Erano sempre sul punto di darsi un capo, e leggi, e costumanze proprie; ma non lo facevano mai, perché la loro memoria non durava da un giorno all'altro, e così avevano sistemato le cose creando un motto: «Quello che il Bandar-log pensa oggi, la giungla lo penserà poi», motto che dava loro un grande conforto. Nessuna belva poteva raggiungerle, ma d'altra parte nessun animale faceva attenzione a loro, e questa fu la ragione per la quale furono così soddisfatte quando Mowgli venne a giocare con loro, e quando udirono quanto si fosse adirato Baloo.

41. Non avevano avuto mai altre intenzioni... il Bandar-log è privo del tutto di intenzioni; ma una di loro scovò quella che a lei sembrò una brillante idea, e disse a tutte le altre che Mowgli sarebbe stato un elemento utile da tenere in tribù, perché sapeva intrecciare assieme ramoscelli a riparo del vento; così, catturandolo, avrebbero potuto farsi insegnare da lui. Naturalmente Mowgli, come figlio di taglialegna, aveva ereditato ogni specie di istinti, che utilizzava per fare piccole capanne con rami caduti, senza pensare a come riuscisse a farle. Ma le scimmie, guardando dagli alberi, consideravano il suo gioco veramente meraviglioso. Questa volta, si dissero, stavano proprio per avere un capo e diventare il popolo più saggio della giungla... tanto saggio che ogni altro popolo se ne sarebbe accorto e le avrebbe invidiate. Perciò esse seguirono Baloo, Bagheera e Mowgli attraverso la giungla molto silenziosamente finché fu giunta l'ora del riposo meridiano, e Mowgli, che moriva di vergogna, si addormentò tra la pantera e l'orso, dopo aver preso la risoluzione di non aver più nulla a che fare con il popolo delle scimmie.

42. La prima cosa di cui prese coscienza, al risveglio, fu quella di sentire mani... piccole, forti, dure mani... che gli tenevano le braccia e le gambe, e poi uno scrosciare di rami sulla faccia. Subito dopo egli guardò in basso ad occhi sbarrati attraverso i rami ondeggianti, mentre Baloo risvegliava la giungla con le sue grida profonde e Bagheera balzava su per il tronco dell'albero con tutti i denti scoperti. Il Bandar-log gettò un grido di trionfo e tumultuò battagliando verso i rami più alti dove Bagheera non avrebbe osato seguirlo, gridando: «Ci ha visto! Bagheera ci ha guardato! Tutto il popolo della giungla ci ammira per la nostra bravura e per la nostra astuzia». Allora cominciarono a fuggire; e la fuga del popolo delle scimmie attraverso il mondo degli alberi è una delle cose che nessuno riesce a descrivere. Esse hanno le loro strade abituali e crocicchi, che salgono e scendono, tutte tracciate a cinquanta, settanta o cento piedi da terra, e lungo questo possono spostarsi anche di notte, se occorre. Due delle scimmie più forti presero Mowgli sotto le braccia e scattarono con lui, oscillando di cima in cima con balzi di venti piedi ognuno. Se fossero state sole sarebbero andate due volte più svelte, ma il peso del ragazzo le tratteneva. Preso dalla nausea e dalla vertigine com'era, tuttavia Mowgli non poteva fare a meno di godersi quella folle corsa, sebbene le fugaci visioni della terra laggiù sotto, lontana, lo atterrissero, e i terribili scossoni ed arresti alla fine di ogni salto sopra il vuoto gli facessero balzare il cuore in gola. La sua scorta l'avventava in alto sulla cima di un albero, là dove egli sentiva i rami più sottili e più alti piegarsi e scricchiolare sotto di loro, in quel momento, con un colpo di tosse ed un urlo di gioia, si tuffavano nell'aria in fuori e verso il basso, per riprendersi, aggrappandosi, mani e piedi, ai rami più bassi dell'albero successivo. A volte il suo sguardo poteva spaziare per miglia e miglia sulla verde giungla immota, come per miglia vede il mare una vedetta di coffa dall'alto del suo albero; poi rami e foglie tornavano a sferzargli la faccia, e di nuovo veniva a trovarsi, insieme ai suoi due guardiani, quasi al livello del terreno. Così tra balzi e schianti, urla di gioia e schiamazzi, l'intera tribù del Bandar-log sparì rapidamente lungo le vie degli alberi con Mowgli prigioniero.

43. Dapprima temette di essere lasciato cadere: poi cominciò ad infuriarsi; ma, essendo in grado di fare qualcosa di meglio che lottare, alla fine si mise a pensare. La prima cosa era quella di mandare un messaggio a Baloo e Bagheera, giacché egli sapeva che, alla velocità che le scimmie stavano tenendo, i suoi amici sarebbero stati lasciati molto indietro. Era inutile guardare in basso perché riusciva a scorgere soltanto il lato superiore dei rami; fissò dunque lo sguardo in alto e vide, lontanissimo nell'azzurro, Chil l'avvoltoio che planava e volteggiava, sorvegliando la giungla, in attesa che qualcuno morisse. Chil si accorse che le scimmie stavano trasportando qualche cosa e si lasciò cadere per poche centinaia di yarde per scoprire se il loro carico fosse buono da mangiare. Gettò un fischio di sorpresa quando vide Mowgli trascinato su fino alla cima di un albero e si sentì chiamare da lui con la parola maestra degli avvoltoi: «Siamo di uno stesso sangue, tu ed io». Onde di fogliame si richiusero sul ragazzo, ma Chil si librò fino all'albero vicino, in tempo per vedere ricomparire la piccola faccia bruna. «Osserva la mia traccia», gridò Mowgli. «Informa Baloo del Branco di Seeonee e Bagheera della Rupe del Consiglio».

44. «In nome di chi, fratello?». Chil non aveva mai visto Mowgli prima, per quanto, naturalmente, avesse inteso parlare di lui.

45. «Mowgli, il ranocchio. Cucciolo d'uomo mi chiamano! Osserva la mia traccia!».

46. Le ultime parole furono gridate mentre veniva sbalzato in aria, ma Chil fece cenno con la testa d'aver capito e s'innalzò fino ad apparire non più grande d'un granello di polvere e là rimase sospeso, ad osservare con i suoi occhi telescopici l'ondeggiamento delle cime degli alberi, mentre la scorta di Mowgli proseguiva il suo turbinoso andare.

47. «Non vanno mai lontano», disse tra sé ridacchiando. «Non fanno mai quel che si son proposte di fare. Sempre a beccare cose nuove, il Bandar-log. Questa volta, se ho la vista buona, sono andate a mettere il becco nei guai, perché Baloo non è certo un uccellino che abbia appena messo le piume e Bagheera, come ben so, sa uccidere ben più che capre».

48. Così continuò a cullarsi sulle ali, le zampe raccolte sotto di sé, e attese.

49. Nel frattempo Baloo e Bagheera erano furibondi di rabbia e dolore. Bagheera si arrampicava come non si era arrampicata prima, ma i rami sottili si spezzavano sotto il suo peso, e scivolava giù, con gli artigli pieni di corteccia.

50. «Perché non hai messo in guardia il cucciolo d'uomo?» ruggì verso il povero Baloo, che aveva preso l'avvio col suo goffo trotto nella speranza di raggiungere le scimmie. [«A che serviva di accopparlo quasi di botte, se non lo avevi avvertito prima?»].

51. «Presto! Per carità, presto! Possiamo ancora raggiungerli!» ansimò Baloo.

52. «Di quel passo!? Non stancherebbe neppure una vacca ferita. [Maestro della legge... bastonatore di cuccioli...] un miglio di quel rullìo su e giù ti farebbe scoppiare. Siediti tranquillo e rifletti! Fa' piano. Non è il momento per inseguirle. Potrebbero lasciarlo cadere, se ci avvicinassimo troppo».

53. «Arrula! Whoo! Potrebbero già essersi stancate di portarlo ed averlo lasciato cadere. Chi si può fidare del Bandar-log? Mettimi pipistrelli morti sulla testa! Costringimi a mangiare ossa stantie! Rotolami in mezzo agli alveari delle api selvatiche, che mi pungano a morte e seppelliscimi insieme con la iena perché sono il più miserabile degli orsi! Arulala! Wahooa! Oh, Mowgli, Mowgli, perché non ti ho messo in guardia contro il popolo delle scimmie invece di romperti la testa? Ora forse, con le mie botte gli avrò scacciato dalla memoria la lezione di oggi, e si troverà solo nella giungla senza le parole maestre».

54. E Baloo si stringeva la testa fra le zampe e si agitava su e giù gemendo.

55. «Alla fin fine mi ha ripetuto correttamente tutte le parole poco tempo fa», disse Bagheera spazientito. «Baloo, tu non hai più memoria e dignità. Cosa penserebbe la giungla se io, la pantera nera, mi arrotolassi come Ikki il porcospino, e mi mettessi ad ululare?».

56. «Che m'importa di ciò che pensa la giungla? Può essere morto a quest'ora».

57. «A meno e fintanto che non lo lascino cadere dai rami per divertimento, o lo uccidano per non sapere che fare, non ho paura per il cucciolo d'uomo. Egli è saggio e ben istruito, e soprattutto ha quegli occhi che incutono timore a tutto il popolo della giungla. Ma (e questo è un gran male) è in potere del Bandar-log, ed esso, dato che vive sugli alberi, non ha alcuna paura del nostro popolo». Bagheera, con aria pensosa, si leccò una zampa anteriore.

58. «Sciocco che sono! O grasso, bruno e sciocco scavaradici che altro non sono», disse Baloo, raddrizzandosi di scatto, «è vero ciò che dice Hathi, l'elefante selvaggio: "A ciascuno la sua paura"; e loro del Bandar-log temono Kaa, il serpente delle rocce. Si arrampica come loro e, di notte, ruba gli scimmiottini. Il suo nome, anche solo bisbigliato, le agghiaccia fino a quella miserabile coda. Andiamo da Kaa».

59. «Che potrebbe fare per noi? Non è della nostra tribù, perché è senza piedi... ed ha degli occhi proprio cattivi», disse Bagheera.

60. «È molto vecchio e molto astuto. Soprattutto ha sempre fame», rispose Baloo acceso di speranza. «Promettigli molte capre».

61. «Dorme per un mese intero dopo ogni volta che ha mangiato. Può essere che egli dorma adesso, ed anche se fosse sveglio che faremmo se preferisse uccidersele da sé le sue capre?». Bagheera, che non conosceva Kaa molto bene, era sospettoso per natura.

62. «In tal caso, tu ed io insieme, vecchio cacciatore, potremmo fargli intender ragione». Qui Baloo strofinò la scolorita spalla bruna contro la pantera, e partirono alla ricerca di Kaa, il pitone delle rocce.

63. Lo trovarono tutto steso sopra una sporgenza di roccia scaldata dal sole pomeridiano, mentre stava ammirandosi la sua bella veste nuova: da dieci giorni infatti si era isolato per cambiare la pelle, ed ora era veramente splendido... sfrecciava rasente terra la grande testa smussata e attorcigliava i trenta piedi del suo corpo in fantastici nodi e curve, mentre si leccava i labbri pensando al prossimo pasto.

64. «Non ha mangiato», disse Baloo, con un grugnito di sollievo, appena vide la bella pelle chiazzata di bruno e di giallo. «Attenzione, Bagheera! Ci vede sempre poco dopo aver cambiato pelle, ed è molto rapido a colpire».

65. Kaa non era un serpente velenoso, a dire il vero disprezzava [anziché no] i serpenti velenosi, giudicandoli codardi... ma la sua forza consisteva nella stretta, e una volta che si fosse afferrato con le sue enormi spire attorno a qualcuno, non c'era più nulla da dire. «Buona caccia!» gridò Baloo, sedendosi sulle anche. Come tutti i serpenti della sua specie, Kaa era piuttosto sordo e non udì dapprima il richiamo. Poi si attorcigliò pronto ad ogni evenienza, a testa abbassata.

66. «Buona caccia a noi tutti», rispose, «Ooh! Baloo! E che ci fai da queste parti? Buona caccia, Bagheera. Almeno uno di noi ha bisogno di mangiare. C'è qualche notizia di selvaggina in giro? Una daina forse, oppure un giovanotto maschio? Sono vuoto quanto un pozzo asciutto».

67. «Siamo in caccia», ammise Baloo con fare incurante. Sapeva che non bisogna mettere fretta a Kaa: è troppo grosso.

68. «Concedetemi di venire con voi, rispose Kaa. Un colpo di più o di meno è proprio nulla per voi, Bagheera e Baloo, ma per me... Io devo attendere e attendere per giorni interi sui sentieri del bosco e arrampicarmi per una mezza: nottata con la sola probabilità di acchiappare una giovane scimmia. Puah! I rami non sono più quelli di quand'ero giovane io. Steccucci marci e rami secchi, ecco quello che sono ora».

69. «Forse il tuo gran peso ha qualche rapporto con questo fatto», osservò Baloo.

70. «Certo che sono di una bella lunghezza... una bella lunghezza», disse Kaa con un po' d'orgoglio. «Ma ciò nonostante la colpa è di questo legno cresciuto adesso. Stavo proprio per cadere durante la mia ultima caccia... molto vicino a cadere, davvero... e il rumore che feci scivolando, la mia coda non era abbastanza saldamente avvinghiata al tronco, destò il Bandar-log, che mi gridò le peggiori insolenze».

71. «Senza piedi, lombrico giallo», mormorò Bagheera sotto i baffi, come se stesse cercando di ricordarsi di qualche cosa.

72. «Ssss! Così hanno osato chiamarmi?» domandò Kaa.

73. «Hanno gridato qualche cosa di questo genere la luna scorsa; ma noi non facciamo mai attenzione a loro. Sarebbero capaci di dire qualsiasi cosa... perfino che tu hai perduto tutti i denti e che non affronteresti nessun animale più grosso d'un capretto, perché (son davvero sfrontate, quelle del Bandar-log)... perché hai paura delle corna del caprone», proseguì dolcemente Bagheera.

74. Ora un serpente, specialmente un vecchio pitone scaltro come Kaa, molto raramente mostra di essere in collera, ma Baloo e Bagheera videro chiaramente i grossi muscoli deglutori, da entrambi i lati della gola di Kaa, contrarsi e gonfiarsi.

75. «Il Bandar-log ha cambiato il suo terreno di caccia», disse con calma. «Oggi, quando son venuto su al sole, ho udito lo scroscio del loro passaggio sulle cime degli alberi».

76. «È... è il Bandar-log che ora stiamo inseguendo», disse Baloo, ma le parole gli si appiccicavano alla gola, perché era la prima volta, a sua memoria, che uno del popolo della giungla ammettesse d'interessarsi a quel che facevano le scimmie.

77. «Allora senza dubbio non è certo piccola cosa quella che porta due tali cacciatori... capi nella propria giungla, ne son sicuro... sulle tracce del Bandar-log», Kaa replicò cortesemente, mentre tuttavia moriva di curiosità.

78. «Veramente», cominciò Baloo, «io non sono altro che il vecchio, e talvolta molto sciocco maestro della legge dei cuccioli di Seeonee, e Bagheera qui...».

79. «È Bagheera», disse la pantera nera, e le sue mascelle si chiusero con uno scatto, perché non credeva nell'utilità di farsi più piccini di quel che si è. «Il guaio è questo, Kaa. Quei ladri di noci e sgraffignatori di foglie di palma hanno rapito il nostro cucciolo del quale hai forse inteso parlare».

80. «Ho inteso qualche cosa da Ikki (i suoi aculei lo rendono presuntuoso) di un coso-uomo che era stato accolto in un branco di lupi, ma non l'ho creduto. Ikki è pieno di storie udite a metà e molto mal ripetute».

81. «Ma è vero. Ed è un cucciolo d'uomo quale mai ve ne fu l'uguale», disse Baloo. «Il migliore, il più saggio ed il più coraggioso dei cuccioli d'uomo... allievo mio, che renderà famoso il nome di Baloo in tutte le giungle; e poi, io... noi... gli vogliamo molto bene, Kaa».

82. «Tss! Tss!» sibilò Kaa scuotendo la testa avanti e indietro. «Anch'io ho conosciuto cosa sia voler bene. Ci sono storie che vi potrei raccontare...».

83. «Ma richiederebbero una limpida notte, quando tutti avessimo ben mangiato, per essere apprezzate a dovere», interruppe prontamente Bagheera. «Il nostro cucciolo d'uomo è ora nelle mani del Bandar-log, e noi sappiamo che di tutti i popoli della giungla esse temono soltanto Kaa».

84. «Hanno paura soltanto di me; e ne hanno buoni motivi», riprese Kaa. «Pettegole, stupide, vanitose... vanitose, stupide, pettegole, sono le scimmie. Ma un coso-uomo nelle loro mani non è certo fortunato. Si stancano delle noci che raccolgono e le gettano giù. Si portano appresso un ramo per mezza giornata, con l'intenzione di farci grandi cose, e poi lo spezzano in due. Quel coso-uomo non è certo da invidiare. Mi hanno chiamato anche… "pesce giallo", non è vero?».

85. «Verme, verme, verme della terra», disse Bagheera, «e con altri nomi ancora che ora mi vergogno a ripetere».

86. «Dobbiamo ricordar loro di parlare bene del loro padrone. Aaa-ssh! Dobbiamo aiutare la loro vagolante memoria. E, ditemi, dove sono andate con il cucciolo?».

87. «Soltanto la giungla lo sa. Verso il tramonto, credo», disse Baloo. «Ci eravamo immaginati che tu lo sapessi, Kaa».

88. «Io? E come? Le piglio quando mi capitano davanti, ma non do la caccia al Bandar-log o alle rane... o alla schiuma verde sulle pozze d'acqua, quanto a questo».

89. «Su, su! Su, su! Hillo! Illo! Illo! Guarda in su, Baloo del Branco dei lupi di Seeonee!»

90. Baloo guardò in alto per vedere da dove veniva la voce e vide Chil, l'avvoltoio, che si abbassava rasente, mentre il sole splendeva sui bordi sollevati delle sue ali. Per Chil era quasi l'ora di andare a dormire, ma egli aveva vagato sopra tutta la giungla alla ricerca dell'orso, e non aveva potuto scorgerlo prima a causa del fitto fogliame.

91. «Che c'è?» domandò Baloo.

92. «Ho visto Mowgli in mezzo al Bandar-log. Mi ha pregato di avvertirti. Sono stato all'erta. Il Bandar-log l'ha portato di là dal fiume nella città delle scimmie... alle Tane Fredde. Possono rimanerci per una notte come per dieci, oppure per un'ora sola. Ho detto ai pipistrelli di far buona guardia da quando comincerà a fare buio. Questo è il messaggio. Buona caccia a tutti voi, laggiù».

93. «Gozzo pieno e sonno profondo a te, Chil» gridò Bagheera. «Mi ricorderò di te alla mia prossima caccia e metterò da parte la testa tutta per te, il migliore degli avvoltoi».

94. «Non c'è di che, non c'è di che. Il ragazzo era in possesso della parola maestra. Non avrei potuto far di meno», e Chil tornò a roteare verso il suo covo.

95. «Non ha dimenticato di usare la lingua di Chil», disse Baloo con un risolino d'orgoglio. «Pensare, un cosino così giovane ricordarsi perfino la parola maestra degli uccelli, mentre veniva trascinato a quel modo su per gli alberi!».

96. «Gli era stata inculcata con estrema fermezza» commentò Bagheera. »Ma io sono orgoglioso di lui, ed ora dobbiamo subito andare alle Tane Fredde».

97. Tutti loro sapevano dove fosse il luogo, ma pochi del popolo della giungla ci erano stati, perché ciò che essi chiamavano Tane Fredde non era che una vecchia città abbandonata, perduta e sepolta nella giungla, e le belve raramente frequentavano un luogo una volta frequentato dagli uomini. Vi andrà il cinghiale selvatico, ma non le tribù dei cacciatori. Inoltre ci vivevano le scimmie, che si può dire vivano un po' da per tutto, e nessun animale con un briciolo di decoro si sarebbe mai spinto in vista di un tal posto, tranne che in tempi di siccità, quando nelle cisterne e nei serbatoi in rovina c'era ancora un po' d'acqua.

98. «È un viaggio di una mezza nottata... andando a tutta velocità», disse Bagheera e Baloo sembrò molto preoccupato. «Andrò più presto che posso», disse pieno di ansia.

99. «Non osiamo perder tempo ad aspettarti. Seguici, Baloo. Dobbiamo andare di piè veloce... Kaa ed io».

100. «Piedi o non piedi, io posso tener testa a tutti i tuoi quattro», esclamò Kaa asciutto, asciutto. Baloo fece un primo sforzo per accelerare, ma fu costretto a sedersi ansimando, e perciò gli altri lo lasciarono che li raggiungesse più tardi, mentre Bagheera si precipitava avanti col veloce galoppo morbido delle pantere. Kaa non disse verbo, ma per quanti sforzi facesse Bagheera, l'enorme pitone delle rocce gli stava sempre alla pari. Quando giunsero ad un corso di acqua Bagheera guadagnò terreno valicandolo d'un balzo, mentre Kaa si gettò a nuoto, tenendo la testa ed un paio di piedi del collo fuor d'acqua; ma poi sul terreno sodo Kaa annullò la distanza.

101. «Per la serratura rotta che mi ha liberato», disse Bagheera, quando si spense il crepuscolo, «non sei un lento corridore, tu!».

102. «Ho fame», rispose Kaa. «E poi, mi hanno chiamato ranocchio chiazzato».

103. «Verme... lombrico, e giallo per soprappiù».

104. «È lo stesso. Andiamo avanti», e Kaa sembrava un torrente travolgente e continuo sul terreno, scegliendo e seguendo sempre la strada più breve con quei suoi occhi fissi.

105. Alle Tane Fredde il popolo delle scimmie non pensava affatto agli amici di Mowgli. Avevano portato il ragazzo nella città perduta, e per il momento erano molto soddisfatte di sé. Mowgli non aveva mai visto prima di allora una città indiana, e per quanto questa fosse poco più di un mucchio di rovine, gli parve splendida e meravigliosa. Tanto tempo fa, un qualche re l'aveva costruita su una piccola collina. Si potevano ancora riconoscere le massicciate di pietra che conducevano alle porte in rovina, dove le ultime schegge di legno pendevano dai consunti cardini arrugginiti. Alberi erano cresciuti dentro e fuori le mura, i merli erano crollati in sfacelo, e rampicanti selvatici pendevano fuori dalle finestre delle torri sulle mura in cespugliosi grovigli decorativi.

106. Un grandioso palazzo senza tetti coronava la collina: i marmi dei cortili e delle fontane erano spaccati e macchiati di rosso e verde; perfino le pietre che lastricavano il cortile dove vivevano gli elefanti del re erano state smosse e disgiunte da erbacce e giovani alberi. Dal palazzo si potevano vedere file di case senza tetto, che una volta avevano formato la città e che ora apparivano come favi vuoti e pieni di tenebra; un blocco di pietra senza più forma, che era stato un idolo, in una piazza nella quale convergevano quattro vie; le fosse ed i canaletti agli angoli delle strade, dove una volta c'erano i pozzi pubblici; e le sconquassate cupole dei templi, dai cui fianchi germogliavano fichi selvatici. Le scimmie chiamavano questo posto la loro città, e ostentavano disprezzo per il popolo della giungla che viveva nella foresta. E tuttavia non erano mai riuscite a capire per quale scopo tutte quelle costruzioni fossero state fatte e nemmeno sapevano servirsene. Facevano circolo nel vestibolo della sala del consiglio del re per grattarsi le pulci e giocavano a fare gli uomini; oppure correvano dentro e fuori dalle case senza tetto, ammucchiando pezzi d'intonaco a mattoni vecchi in un angolo, per poi dimenticare dove li avessero nascosti. Combattevano e strillavano in turbe tumultuanti, per poi improvvisamente disperdersi a giocare su e giù per le terrazze del giardino del re, dove, per il divertimento di vedere piover giù petali e frutti, scuotevano i fusti del roseto e i tronchi degli aranci. Esploravano tutti i corridoi e le tenebrose gallerie del palazzo e le centinaia di piccole stanze buie; ma non riuscivano mai a ricordarsi ciò che avevano o non avevano visitato. Si aggiravano così da sole, a coppia, oppure in folla, dicendosi l'una all'altra che stavano comportandosi proprio come gli uomini. Andavano a bere alle cisterne, ma ne intorbidivano tutta l'acqua e poi vi si azzuffavano attorno, finché tutte si precipitavano assieme in massa parlando: «Non c'è nessuno nella giungla tanto saggio e buono e bravo e forte e gentile come il Bandar-log». Poi tutto ricominciava da capo finché diventavano stanche della città e se ne tornavano sulle cime degli alberi, sempre sperando che il popolo della giungla avrebbe fatto attenzione a loro.

107. Mowgli, che era stato educato sotto la legge della giungla, non amava né comprendeva questo genere di vita. Le scimmie lo avevano trascinato alle Tane Fredde quando era già tardi nel pomeriggio, ed invece di andare a dormire, come Mowgli avrebbe ragionevolmente fatto dopo un lungo viaggio, si presero per mano e si misero a ballonzolare, cantando le loro sciocche canzonette. Poi saltò su una scimmia a fare un discorso per dire alle sue compagne che la cattura di Mowgli segnava una svolta nella storia della cattura del Bandar-log, perché Mowgli avrebbe insegnato il modo d'intrecciare bastoncelli e canne a riparo contro la pioggia e il freddo. Mowgli raccolse subito qualche liana e cominciò ad intrecciarle, cosa che le scimmie cercarono d'imitare; ma dopo assai brevi minuti se ne disinteressarono completamente e cominciarono a tirare la coda alle loro amiche, a saltellare a quattro zampe e a tossicchiare.

108. «Desidererei mangiare», disse Mowgli. «Sono uno straniero in questa parte della giungla. Datemi il permesso di cacciare qui, oppure portatemi voi del cibo».

109. Venti, trenta scimmie schizzarono via per andargli a prendere noci e papaie selvatiche; ma, strada facendo, vennero alle mani e trovarono troppo fastidioso tornare indietro con quel che era rimasto della frutta dopo la lotta. Mowgli, dolorante e furibondo non meno che affamato, cominciò ad aggirarsi per la deserta città lanciando di quando in quando il richiamo di caccia dello straniero, ma nessuno gli rispondeva. Allora Mowgli comprese di essere arrivato in un luogo davvero assai brutto. «Tutto ciò che Baloo ha detto del Bandar-log è proprio vero», pensò tra sé «Non hanno legge, né richiamo di caccia, né capi... null'altro che sciocche parole e piccole mani rapaci da ladri. Se qui mi accadrà di morire di fame o di essere ucciso, la colpa sarà soltanto mia. Ma che penso! Devo cercare di ritornare alla mia giungla. Baloo certo mi picchierà, ma è sempre meglio che dar la caccia stupidamente alle foglie di rosa insieme al Bandar-log».

110. Era appena giunto alle mura della città che le scimmie lo spinsero indietro, meravigliandosi che non si rendesse conto di quanto era fortunato e dandogli un bel po' di pizzicotti per insegnarli a essere grato. Strinse i denti e senza risponder parola seguì le scimmie urlanti fino ad una terrazza sovrastante le cisterne di pietra arenaria rossa, allora quasi piena di acqua piovana. Nel mezzo di quella terrazza c'era un padiglione di marmo bianco in rovina, costruito per regine morte un centinaio d'anni prima. Il tetto a cupola era crollato all'interno ed aveva bloccato il corridoio sotterraneo, che le regine erano solite percorrere quando ci venivano dal palazzo; ma le mura erano costituite da pannelli tutti un ricamo di marmo... un meraviglioso lavoro d'intaglio color bianco latte, adorno di agate, cornaline, diaspro e lapislazzuli, e quando la luna sorse da dietro la collina la sua luce brillò attraverso tutto quel lavoro a giorno, e disegnò ombre sul terreno che sembravano un ricamo di velluto nero. Indolenzito, assonnato e affamato com'era, Mowgli non poté fare a meno di ridere quando il Bandar-log cominciò a raccontargli, a venti per volta, quanto grandi, sagge, forti e gentili fossero le scimmie e quale sciocchezza egli commettesse nel cercare di andarsene. «Noi siamo grandi. Noi siamo libere. Noi siamo straordinarie. Noi siamo il popolo più straordinario di tutta la giungla! Lo diciamo tutte e per ciò deve essere vero», gridavano. «Ed ora, dato che è la prima volta che tu ci ascolti e che in futuro esso ci tenga nel giusto conto, ti racconteremo tutto in merito alle nostre eccellentissime persone». Mowgli non fece alcuna obiezione, e le scimmie si radunarono a centinaia e centinaia sulla terrazza per ascoltare i loro oratori che cantavano le lodi del Bandar-log, ed appena uno di questi si fermava a riprender fiato, le altre gridavano in coro: «È vero; lo diciamo tutte». Mowgli annuiva e ammiccava, rispondeva di sì ogni volta che gli rivolgevano una domanda, ma la testa gli girava come un arcolaio per il gran baccano. «Tabaqui, lo sciacallo, deve aver morsicato tutta questa gente», pensava, «ed ora sono in preda alla follia. Certo è questa la dewanee, la pazzia. Ma non vanno mai a dormire? Ecco che c'è una nuvola che avanza a coprire la luna; se fosse grande abbastanza potrei tentare di scappare via finché dura l'oscurità. Ma sono stanco».

111. Quella stessa nuvola era tenuta d'occhio da qualche minuto da due buoni amici nel fossato in rovina sotto le mura della città perché Bagheera e Kaa, ben sapendo quant'era pericoloso il popolo delle scimmie quando sono in gran numero, non volevano correre rischi inutili Le scimmie non combattono mai se non sono in cento contro uno, e ben pochi nella giungla osano affrontare una disparità così grande.

112. «Io andrò alle mura dalla parte di occidente», bisbigliò Kaa, «e verrò giù rapidamente con il pendìo in mio favore. Non oseranno gettarsi addosso a me nemmeno a centinaia, Ma...».

113. «Lo so», disse Bagheera. «Quanto vorrei che Baloo fosse qui; ma dobbiamo fare del nostro meglio. Quando quella nuvola coprirà la luna salirò sulla terrazza. Stanno tenendo una specie di conciliabolo lassù attorno al ragazzo».

114. «Buona caccia», disse Kaa, con aria truce e scivolò via verso le mura di ponente. Erano queste, per caso, le meno diroccate di tutte le altre, così che il grosso serpente perse molto tempo prima di riuscire a trovare una strada su per le pietre. La nuvola nascose la luna, e mentre Mowgli si chiedeva che cosa sarebbe successo poi, udì sulla terrazza il passo leggero di Bagheera. La pantera nera era corsa fulminea su per la china quasi senza alcun rumore e ora - sapendo che era meglio non perdere tempo a mordere - colpiva a destra e sinistra tra le scimmie che circondavano Mowgli per una profondità di cinquanta o sessanta circoli. Scoppiarono urla di terrore e di rabbia; ma poi mentre Bagheera avanzava leggera sopra i corpi ruzzolati e scalcianti, una scimmia gridò: «Ma è una sola, tutta sola! Ammazziamola, Ammazziamola!». Un'orda battagliera di scimmie che mordevano, graffiavano, strappavano e tiravano, si chiuse sopra Bagheera, mentre cinque o sei, impadronendosi di Mowgli, lo trascinarono su per il muro del padiglione e lo spinsero giù dal crepaccio della cupola sfondata. Un ragazzo cresciuto tra gli uomini se la sarebbe vista molto brutta, perché si trattava di una caduta di buoni quindici piedi; Mowgli invece cadde come gli aveva insegnato Baloo: toccò terra elasticamente sulla punta dei piedi.

115. «Rimani laggiù», gli gridarono le scimmie, «finché avremo ucciso i tuoi amici, e più tardi torneremo a giocare con te... se il popolo velenoso ti avrà lasciato vivo».

116. «Siamo di uno stesso sangue, voi ed io», disse Mowgli, affrettandosi a lanciare il richiamo dei serpenti. Udiva frusciare e sibilare intorno a sé tra le macerie e, per maggior sicurezza, lanciò il richiamo una seconda volta.

117. «Sssta bene! Giù i cappucci, tutti!» sibilarono una mezza dozzina di voci sommesse (in India, ogni rovina diventa prima o poi ricettacolo di serpenti, ed il vecchio padiglione era brulicante di cobra). «Sssta fermo, fratellino, ché i tuoi piedi ci potrebbero far male».

118. Mowgli rimase in piedi, più fermo che poteva, spiando attraverso il traforo delle pareti e tendendo l'orecchio al furioso baccano della lotta attorno alla pantera nera... le urla, lo stridìo e l'accapigliarsi delle scimmie e la tosse profonda e rauca di Bagheera mentre, indietreggiando, si squassava, si contorceva e si tuffava sotto mucchi delle sue nemiche. Per la prima volta da che era nato, Bagheera si batteva per salvare la vita.

119. «Baloo dev'essere anche lui da queste parti, non avrebbe mai lasciato Bagheera solo», pensò Mowgli, poi gridò forte: «Alla cisterna, Bagheera. Corri alle cisterne dell'acqua. Corri e tuffati! Va' nell'acqua».

120. Bagheera udì e quel grido che gli diceva che Mowgli era salvo gli infuse nuovo coraggio. Si aprì un varco disperatamente, pollice a pollice, dritto verso le cisterne, battendosi in silenzio. Fu allora che dalle mura diroccate, dal lato più prossimo alla giungla, proruppe il rombante grido di guerra di Baloo. Il vecchio orso aveva fatto del suo meglio, ma non era riuscito ad arrivare prima. «Bagheera», gridò «sono qui. Mi sto arrampicando! Corro! Ahuwora! Le pietre mi scivolano sotto i piedi! Aspettami che arrivo, o troppo infame Bandar-log!». Ansimò in cima alla terrazza da un'ondata di scimmie; ma egli si piazzò saldamente sulle anche e, allargate al massimo le zampe anteriori, ne strinse a sé quante più ne poté in un abbraccio mortale, poi cominciò a menar colpi regolari, con il bat-bat-bat di una ruota a pale. Un fracasso ed un tonfo avvertirono Mowgli che Bagheera era riuscita, combattendo, a giungere alla cisterna, dove le scimmie non potevano seguirla. La pantera, con la testa a fior d'acqua; ansava per riprendere fiato, mentre le scimmie erano rimaste in tre righe sui gradini rossi, saltando su e giù di rabbia, pronte a piombarle addosso da ogni parte, se fosse uscita fuori ad aiutare Baloo. Fu allora che Bagheera sollevò la testa gocciolante e [senza speranza di soccorso], lanciò il richiamo dei serpenti. «Siamo d'uno stesso sangue, tu ed io», poiché temeva che Kaa all'ultimo minuto avesse voltato la coda. [Anche Baloo mezzo soffocato sotto le scimmie, sull'orlo della terrazza, non poté trattenere una risatina, quando udì la pantera nera chiedere aiuto].

121. Proprio in quel momento Kaa era riuscito a sormontare le mura di ponente con un ultimo strappo che fece precipitare giù nel fossato un masso del coronamento. Non aveva alcuna intenzione di perdere il vantaggio che gli offriva il terreno, si attorcigliò e storcigliò un paio di volte, per essere ben certo che ogni piede del suo lungo corpo fosse in perfetto ordine di funzionamento. Per tutto questo tempo Baloo continuava a battersi, le scimmie a strillare attorno alla cisterna di Bagheera, e Chil l'avvoltoio, a volare avanti e indietro per diffondere la notizia della grande battaglia su tutta la giungla, finché anche Hathi, l'elefante selvaggio, barrì e di lontano bande disperse del popolo delle scimmie si destarono e vennero saltando a dar man forte alle loro compagne delle Tane Fredde; ed il rumore del combattimento svegliò tutti gli uccelli diurni nel raggio di parecchie miglia. Allora Kaa si avventò dritto e fulmineo, ansioso d'uccidere. La forza offensiva di un pitone sta nel possente colpo di testa, rinforzato dalla forza e dal peso di tutto il corpo. Figuratevi una lancia, o un ariete o una mazza di circa mezza tonnellata, lanciati da una mente fredda e calma che risiede nel suo stesso manico e vi sarete fatta un'idea approssimativa di ciò che era Kaa quando combatteva. Un pitone lungo quattro o cinque piedi può benissimo gettare a terra un uomo, se lo colpisce in pieno petto, e Kaa, come sapete, era lungo trenta piedi. Il suo primo colpo fu scagliato nel bel mezzo della massa che circondava Baloo... fu assestato a bocca chiusa, in silenzio, e non ci fu bisogno del secondo. Le scimmie si dispersero terrorizzate gridando: «Kaa! È Kaa! Scappate, scappate!».

122. Generazioni di scimmie erano cresciute sotto il terrore delle storie che gli anziani raccontavano loro di Kaa, il ladro notturno, che sa scivolare lungo i rami non facendo rumore del muschio che cresce, che porta via anche la scimmia più forte che mai possa esistere; del vecchio Kaa che può rendersi così simile ad un ramo morto o ad un ceppo marcio da ingannare anche i più saggi finché il ramo non li afferri. Kaa rappresentava tutto ciò che le scimmie temevano nella giungla, giacché nessuna di loro conosceva i limiti della potenza, nessuna di loro poteva guardarlo negli occhi, e nessuna era mai uscita viva dalla sua stretta. Perciò corsero via tremanti di terrore, verso le mura e i tetti delle case, e Baloo trasse un profondo sospiro di sollievo. La sua pelliccia era molto più folta di quella di Bagheera, ma usciva assai malconcio dalla lotta. A questo punto Kaa aprì la bocca per la prima volta ed emise un prolungato sibilo, e le scimmie che stavano accorrendo da lontano alla difesa delle Tane Fredde, si arrestarono di colpo, rannicchiandosi, tanto che i rami carichi si curvarono e scricchiolarono sotto il loro peso. Le scimmie sulle mura e nelle case vuote cessarono di strillare e nel silenzio assoluto che cadde sulla città, Mowgli udì Bagheera scrollarsi i fianchi intrisi, dopo essere venuta fuori dalla cisterna. Poi il clamore scoppiò di nuovo: le scimmie si arrampicavano più in alto; si aggrappavano al collo dei grandi idoli di pietra e lanciavano urla stridule saltando lungo i merli delle mura, accostava l'occhio ai trafori e modulava tra gli incisivi il grido del gufo, per dimostrare il suo scherno e disprezzo.

123. «Fate uscire il cucciolo d'uomo dalla trappola; io non ne posso più», ansò Bagheera. «Prendiamoci il cucciolo d'uomo e andiamocene. Possono attaccare di nuovo».

124. «Non si muoveranno senza un mio ordine. Sssstate ferme così!» sibilò Kaa e tutta la città cadde di nuovo nel silenzio. «Non mi è stato possibile arrivare prima, fratello [ma mi pare di avere inteso che mi chiamavi...]», disse questo rivolto a Bagheera.

125. [«Può darsi» rispose Bagheera imbarazzato, «può darsi che mi sia scappato un grido durante la battaglia]. Baloo, sei ferito?».

126. «Non sono ben certo che a furia di tirare non mi abbiano fatto in cento orsacchiotti», rispose Baloo con gravità, stirando le zampe una dopo l'altra. «Wow! Son tutto indolenzito. Kaa, mi pare che ti dobbiamo la vita... Bagheera ed io».

127. «Lascia andare. Dov'è l'ometto?».

128. «Qui, in trappola. Non posso arrampicarmi per uscire», gridò Mowgli. Sulla sua testa, infatti, s'incurvava la cupola sfondata.

129. «Portatelo via. Balla come Mor il pavone. Schiaccerà i nostri piccini», dissero i cobra dall'interno.

130. «Ah!» disse Kaa ridacchiando, «ha degli amici da per tutto questo omino. Tirati indietro, omino; e voi nascondetevi, o popolo velenoso. Butterò giù il muro».

131. Kaa guardò attentamente finché scoprì nel marmo traforato una crepa scolorita che indicava un punto debole, vi batté sopra con la testa due o tre colpi leggeri per prendere la misura, e poi sollevando in aria buoni sei piedi del corpo, mandò a segno con la testa a tutta forza una mezza dozzina di colpi demolitori. Il pannello traforato si ruppe e cadde giù in frantumi fra una nuvola di polvere e Mowgli, saltato fuori dall'apertura, si slanciò tra Baloo e Bagheera, gettando le braccia attorno al loro grosso collo.

132. «Ti hanno fatto male?» domandò Baloo, stringendolo dolcemente.

133. «Sono indolenzito, affamato e non poco scorticato; ma, oh, come vi hanno conciato gravemente, fratelli miei! Voi sanguinate».

134. «Anche qualcun altro», disse Bagheera, leccandosi i labbri, e guardando le scimmie morte sulle terrazza ed attorno alla cisterna.

135. «Non è niente, non è niente, se tu sei salvo, o mio orgoglio fra tutti i piccoli ranocchi!» replicò Baloo, con voce rotta per la commozione.

136. «Di questo decideremo poi», intervenne Bagheera, con un tono secco che non piacque affatto a Mowgli. «Ma qui c'è Kaa, al quale noi dobbiamo per aver vinto la battaglia e tu la vita. Ringrazialo secondo le nostre usanze, Mowgli».

137. Mowgli si volse e vide la testa del grande pitone dondolare ad un piede sopra la sua.

138. «Questo è, dunque, l'ometto», disse Kaa. «Molto morbida è la sua pelle, e non è gran che diverso dal Bandar-log. Fa' attenzione, omino, che non ti scambi per una scimmia, una volta o l'altra al crepuscolo, quando ho mutato da poco la pelle».

139. «Siamo di uno stesso sangue, tu ed io», rispose Mowgli. «Tu mi hai salvato la vita stanotte. La mia preda sarà la tua preda, se mai avrai fame, o Kaa».

140. «Tante grazie, fratellino», disse Kaa, e i suoi occhi brillavano un poco ironici. «E cosa sa uccidere un così audace cacciatore? Lo domando per poterlo seguire la prossima volta che uscirà a caccia».

141. «Niente ancora... Sono troppo piccolo... Ma spingo le capre in bocca a quelli che sanno mangiarle. Quando ti sentirai lo stomaco vuoto, vieni a cercarmi e vedrai se ho detto la verità. Ho anche una certa abilità in queste qui (e mostrò le mani) e se tu cadessi in una trappola, potrei pagare il debito che ho con te, con Bagheera e con Baloo, qui. Buona caccia a voi tutti, maestri miei».

142. «Ben detto» borbottò Baloo, perché Mowgli aveva ringraziato con molto bel garbo. Il pitone posò leggermente la testa per un minuto sulla spalla di Mowgli. «Un cuore coraggioso ed una lingua cortese ti porteranno lontano nella giungla, omino» disse. «Ma ora vattene presto con i tuoi amici. Va' a dormire, che la luna tramonta, e non è bene che tu stia a vedere ciò che qui succederà».

143. La luna affondava dietro le colline, e le righe delle scimmie tremanti strette assieme sulle mura e tra i merli sembravano una frangia inanimata, lacera e malferma. Baloo discese alla cisterna per bere e Bagheera cominciò a ravviarsi il pelo, mentre Kaa, strisciato nel bel mezzo della terrazza, chiuse le mascelle con uno scatto sonoro, che attirò su di lui gli occhi di tutte le scimmie.

144. «La luna tramonta», egli disse. «C'è ancora abbastanza luce per vedere?».

145. Dalle mura venne un lamento simile a quello del vento tra le cime degli alberi: «Sì, ti vediamo, o Kaa».

146. «Bene. Comincia ora la danza... la danza della fame di Kaa. State ferme e guardate».

147. Si contorse due o tre volte in un grande cerchio, facendo oscillare la testa da destra a sinistra. Poi cominciò a tracciare col corpo anelli e nodi ad otto, e larghi, morbidi triangoli che si scioglievano in quadrati e poligoni; ad ammucchiarsi a spirale, senza mai fermarsi, senza mai affrettarsi e senza mai interrompere il suo canto sommesso e ronzante. Stava facendosi più buio ed ancora più buio, finché alla fine le mutevoli spire striscianti si dileguarono, mentre ancora si poteva udire il fruscio delle squame.

148. Baloo e Bagheera stavano immobili come impietriti, con un sordo brontolìo i in gola, col pelo irto sul collo, e Mowgli osservava meravigliato.

149. «Bandar-log», disse finalmente la voce di Kaa, «puoi muovere piede o mano senza mio ordine? Parla!».

150. «Senza ordine tuo non possiamo muovere né piede né mano, o Kaa!».

151. «Bene! Avanzate tutte di un passo verso di me».

152. Le righe delle scimmie barcollarono in avanti irremissibilmente, e Baloo e Bagheera, insieme a loro, fecero un rigido passo avanti.

153. «Più vicino» sibilò Kaa e quelle si mossero ancora.

154. Mowgli poggiò le mani su Baloo e Bagheera per portarli via, e le due grandi belve sussultarono come riscosse da un sogno.

155. «Tienimi la mano sulla spalla», sussurrò Bagheera. «Tienimi forte, altrimenti sono costretto a tornare indietro... indietro verso Kaa. Aah!».

156. «Ma è solo il vecchio Kaa che sta facendo cerchi nella polvere», disse Mowgli; «andiamocene»; e i tre sgusciarono via per una breccia delle mura, tornando nella giungla.

157. «Whoof!» fece Baloo quando si trovò nuovamente sotto gli alberi tranquilli. «Non farò mai più alleanza con Kaa e si scrollò da capo a piedi.

158. «Ne sa più di noi», riprese Bagheera, ancora fremente. «Per poco che fossi ancora rimasto, gli sarei andato a finire diritto nella gola».

159. «Molte prenderanno quella strada prima che la luna sorga ancora», disse Baloo. «A modo suo, farà una buona caccia».

160. «Ma che volevano significare tutte quelle storie?» domandò Mowgli che non sapeva nulla del potere affascinante dei serpenti. «Io non ho visto altro che un grosso pitone che faceva inutili cerchi, fin che è venuto buio. Ed aveva il naso tutto ammaccato. Oh, Oh».

161. «Mowgli», lo sgridò severamente Bagheera, «il suo naso era ammaccato per colpa tua; come è per colpa tua se ho le orecchie e i fianchi e le zampe piene di morsicature, e Baloo le spalle e il collo. Né Baloo, né Bagheera saranno in grado di cacciare con diletto per molti giorni».

162. «Non ha importanza», disse Baloo, «abbiamo ritrovato il nostro cucciolo d'uomo».

163. «È vero; ma ci è costato caro: in tempo, che avrebbe potuto essere speso in buona caccia; in ferite; in pelo, ho la schiena quasi tutta spelacchiata; e, per ultimo, in onore. Perché ricordati, Mowgli, che io, che pur sono la pantera nera, sono stato costretto a lanciar il richiamo di aiuto a Kaa, e Baloo ed io siamo rimasti entrambi incantati come uccellini dalla danza della fame. E tutto ciò è accaduto, cucciolo d'uomo, perché tu sei andato a giocare con il Bandar-log».

164. «Vero, verissimo», rispose Mowgli, con dolore. «Sono un cattivo cucciolo d'uomo, ed il mio stomaco è tutto triste in me».

165. «Ma cosa dice la legge della giungla, Baloo?»:

166. Baloo non avrebbe voluto attirare altri guai sulla testa di Mowgli ma non poteva modificare la legge, e così borbottò: «Il rimorso non evita la punizione. Ma ricordati, Bagheera, che è molto piccolo».

167. «Me ne ricorderò; ma ha fatto il male ed ora si è meritato le busse. Mowgli, hai niente da dire?».

168. «Nulla. Ho fatto male. Baloo e tu siete feriti. È giusto».

169. Bagheera gli somministrò una mezza dozzina di colpettini amorevoli; infatti dal punto di vista di una pantera erano così lievi che avrebbero appena svegliato uno dei suoi cuccioli, ma per un ragazzo di sette anni costituivano una severa battitura, di cui anche voi avreste fatto volentieri a meno. Quando tutto fu finito, Mowgli starnutì e si rialzò senza dir parola.

170. «Adesso», disse Bagheera, «saltami sulla schiena, fratellino, ed andiamo a casa».

171. Perché fra le tante cose belle nella legge della giungla c'è anche questa: la punizione salda tutti i conti. Subito dopo tutto ritorna come prima.

172. Mowgli appoggiò la testa sul dorso di Bagheera e si addormentò così profondamente che non si svegliò nemmeno quando fu deposto a fianco di Mamma Lupa nella sua caverna familiare.


#canto[
=== Canzone di marcia del Bandar-log

In festoni volanti, eccoci in marcia \
a mezza via dalla luna gelosa! \
Non invidiate le nostre bande spensierate? \
Non vorreste avere altre mani? \
Vi piacerebbe una coda così? \
Ricurva come l'arco di Cupido.

Ora vi adirate?... Ma non importa. \
Fratello ti pende la coda di dietro!

Ecco, sediamo in tante e tante file sui rami, \
pensiamo alle cose belle che sappiamo; \
sogniamo le imprese che vogliamo compiere, \
tutte concluse in un minuto o due... \
Imprese gloriose, grandiose, \
compiute già solo a desiderarle.

Ora stiamo per... Ma... non importa. \
Fratello, ti pende la coda di dietro!

Mescoliamo tutti insieme, in un fiato, \
i discorsi sorpresi sinora \
tra gli uccelli, le belve o pipistrelli... \
bestie villose, squamose o piumate che siano. \
Perfetto! Meraviglioso! Ancora una volta! \
Oh! Ma davvero parliamo come gli uomini!

Ora fingiamo di... Ma... non importa. \
Fratello, ti pende la coda di dietro! \
Questo è il modo di far delle scimmie.

Allora venite ad allungare le nostre saltellanti fila, \
che guizzano fra i pini, \
che come razzi salgono in alto, fin dove si dondola leggera la vite \
selvatica. \
Da tutto ciò che abbandoniamo in rovina sulla nostra scia, \
dal nobile fracasso che liete facciamo, \
puoi esser ben certo, ben certo, che eccelse saranno le cose \
che stiamo per fare! \
]

== Utilizzazione

Il racconto ci presenta Mowgli alle prese con le sue prime esperienze e scoperte nella giungla, guidato e aiutato dai VV.LL.: si presta quindi felicemente ad essere raccontato subito dopo l'accettazione dei cuccioli in Branco. Come Mowgli, anche i cuccioli, ma con essi tutti gli altri Lupetti, devono conoscere, capire e rispettare la Legge e le Parole Maestre della Giungla, che insegnano quelle piccole abitudini che devono formare la vita delle comunità: l'impegno a migliorarsi, la cortesia, un comportamento gentile e rispettoso ecc. La figura del Bandar-log e l'avventura di Mowgli presso di loro fornirà poi l'esempio concreto, la situazione esemplificativa, chiara e semplice, di quegli atteggiamenti che il Lupetto dovrà imparare ad evitare. Proprio per questa grande ricchezza di contenuti occorre particolare attenzione nell'inserire il racconto e le attività ad esso legate nel contesto della vita del Branco. Con questo brano, comunque, può terminare il periodo di cucciolato, al termine del quale i cuccioli diventano Zampe Tenere facendo la Promessa.
Il racconto della Caccia di Kaa si presta a numerose applicazioni concrete nella vita del Branco: è bene infatti realizzare un grande gioco, che occupi magari buona parte di una caccia, in cui si rivive tutta l'avventura di Mowgli, terminando opportunamente con la "Danza della fame di Kaa" (B.P. Il Manuale dei Lupetti, Quarto morso). Il brano può offrire altri spunti: un gioco sulle Parole Maestre, sulla scoperta della Giungla, sugli insegnamenti dei VV.LL. ecc. Il racconto, ancora, ci fornisce un esempio e un'indicazione concreta e valida del linguaggio che si usa in Branco.
Per finire, essendo la Caccia di Kaa uno dei racconti più lunghi e più ricchi, si consiglia di suddividerlo in parti più corte, da raccontare con continuità ma in momenti distinti, per poter presentare e sfruttare nel modo migliore tutte le immagini, i personaggi e le descrizioni contenute in esso. Qualche pezzo è bene conoscerlo quasi a memoria.

== Divisione del racconto
Possibili suddivisioni del racconto:
    1. capoversi 1 - 41
    2. capoversi 42 - 89
    3. capoversi 90 - 113
    4. capoversi 114 - 172