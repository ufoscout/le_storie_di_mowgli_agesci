#import "../common.typ": *

= I cani rossi

== Presentazione
Questo racconto si collega dopo i momenti di difficoltà che Mowgli ha vissuto nel branco, da cui si era allontanato.
Benché la figura di Mowgli, maturata dalle esperienze vissute, dalle capacità emerse nelle precedenti avventure, dalle riflessioni sul valore delle cose («L'ankus del re») emerga particolarmente, senz'altro è anche protagonista del racconto tutto il branco, prima diviso e senza capo, che qui ritrova la sua unità nel pericolo, e che nell'urgenza della difesa mette alla prova la sua solidità.
In questo capitolo Mowgli e tutto il branco lottano per le cose in cui credono (la salvezza del branco, la difesa delle tane ecc.) e si impegnano in questa «caccia senza carne» più per gli ideali che per un guadagno concreto. Tutto il branco è unito e si muove d'accordo per lo stesso scopo ed è ben diverso dal branco «senza capo e senza leggi» del Fiore Rosso: il branco si presta al lancio di grandi temi comunitari. Anche il Mowgli che appare in questo racconto è molto diverso dal Mowgli delle Tane Fredde. Sentendolo parlare alla Rupe del Consiglio quando Won-tolla porta al branco la notizia dell'arrivo dei Cani Rossi, e poi con Kaa quando questi lo invita a lasciar perdere la caccia, ci troviamo di fronte ad un ragazzo maturo ed equilibrato, capace di dimenticare i torti subiti («Fiore Rosso») e pronto ad aiutare il «Branco» in cui crede; e ancora capace di predisporre con l'aiuto di Kaa, un piano studiato in ogni suo momento e concepito per uno scopo preciso. Anche per l'uccisione di Shere Khan Mowgli aveva predisposto un piano, ma improvvisato e molto elementare: ora si tratta invece di portare a termine un disegno ideato nei minimi particolari.

== Racconto

#canto[
Per le nostre notti piene di avventura... \
Per le corse veloci, quando con astuzia si caccia. \
E si tende l'agguato al nemico. \
Per gli odori di quest'alba, prima che la brina vapori. \
Per l'assalto scattante, quando tra la nebbia riusciamo \
a scovare la selvaggina! \
Per le urla dei fratelli, quando il sambhur si rotola \
e si prepara alla difesa! \
Per il rischio della lotta nella notte! \
Per il sonno a mezzogiorno, nascosti nelle tane! \
È deciso: corriamo a combattere. \
Abbaia! Abbaiate! \ 
Baio, baio senza coda! \
]

1. Fu dopo l'invasione della giungla che incominciò la parte più piacevole della vita di Mowgli. Aveva la buona coscienza che deriva dal non aver debiti di alcun genere verso nessuno; tutti nella giungla gli erano amici e lo rispettavano. Le cose che egli fece, vide ed udì durante le sue peregrinazioni da un popolo all'altro, con o senza i suoi quattro compagni, riempirebbero molte e molte storie, tutte lunghe come questa. E così non vi potrò mai raccontare come fu che incontrò l'elefante pazzo di Mandala che uccise ben ventidue giovenchi che tiravano undici carri carichi di monete d'argento per il tesoro del Governo, e disperse tutte quelle rupìe scintillanti nella polvere; come combatté contro Jacala, il coccodrillo, per un'intera lunga notte nelle paludi del nord, e spezzò il suo coltello contro le piastre del dorso del rettile; come trovò un nuovo e più lungo coltello legato al collo di un uomo che era stato ucciso da un cinghiale selvatico, e come seguì le tracce di quel verro e l'uccise in giusto pagamento del coltello; come fu sorpreso una volta dalla grande carestia, seguendo lo spostarsi dei daini, e fu quasi calpestato a morte dalle travolgenti mandrie focose; come salvò Hathi, che ancora una volta era caduto in una trappola con un palo appuntito nel fondo; e come, proprio il giorno seguente, cadde lui stesso in una ingegnosa trappola per leopardi ed Hathi ruppe a pezzetti le spesse barre di legno che lo chiudevano; come munse le bufale selvagge nelle paludi, e come... 

2. [Ma si deve raccontare una sola storia alla volta]. Babbo e Mamma Lupo erano morti, e Mowgli rotolò un grosso macigno contro la bocca della loro tana, e pianse su di loro il  canto della morte. Baloo divenne molto vecchio e rigido, e perfino Bagheera, i cui nervi erano d'acciaio come di ferro erano i suoi muscoli, era appena un'ombra più lenta di quanto era stata in passato. A causa dell'età, Akela da grigio divenne d'un bianco lattiginoso; [le costole gli si disegnavano a fior di pelle e camminava come se fosse di legno, e Mowgli uccideva per lui]. Ma i lupi giovani, figli del disciolto branco di Seeonee, prosperarono e crebbero di numero, e quando furono in una quarantina, senza capo, tutti dalla voce piena, con le zampe senza il pelo fra le dita, sui cinque anni d'età, Akela disse loro che avrebbero dovuto riunirsi tutti insieme e seguire la legge, e correre sotto un sol capo, come si conveniva al Popolo Libero. 

3. Questa fu una cosa nella quale Mowgli non s'immischiò, perché, come disse, aveva mangiato frutta assai aspra e sapeva qual era l'albero da cui pendeva; ma quando Phao, figlio di Phaona (suo padre era il Battitore Grigio al tempo in cui Akela era il capo), combatté per aprirsi la strada a divenire il capo del branco, così come vuole la legge della giungla, ed i vecchi richiami e le antiche canzoni cominciarono a risuonare ancora una volta sotto le stelle, Mowgli venne alla Rupe del Consiglio, per amore dei ricordi. Quando decideva di parlare, il branco attendeva che egli avesse finito; prese posto a fianco di Akela sulla rupe [più in alto di Phao]. Quelli furono giorni di buona caccia e di sonni sereni. Nessuno straniero osava entrare per forza nella giungla che apparteneva al "popolo di Mowgli" com'essi chiamavano il branco, ed i lupi giovani divennero forti e bene in carne, e ci furono molti cuccioli da portare alla cerimonia di ammissione. Alle cerimonie di ammissione Mowgli era sempre presente, in ricordo della notte in cui una pantera nera riscattò un bimbetto dalla pelle scura e tutto nudo facendolo ammettere nel branco, ed il lungo richiamo «Guardate, guardate bene, o lupi», gli faceva palpitare il cuore. In altre occasioni era sempre via lontano nella giungla, con i suoi quattro fratelli, assaggiando, toccando, vedendo e provando sempre nuove cose. 

4. Una volta al crepuscolo mentre trottava senza fretta tra le colline per portare ad Akela la metà di un daino che aveva ucciso, e i quattro lo seguivano, urtandosi, battendosi un poco, capitombolando uno sull'altro, solo per la gioia di essere vivi, udì un grido che non era  stato più inteso dai brutti tempi di Shere Khan, Era quello che nella giungla viene chiamato il pheeal, una bruttissima specie di stridulo grido che lo sciacallo emette quando segue la tigre a caccia, o quando è in vista qualche caccia eccezionale. Immaginate un misto di odio, trionfo, paura e disperazione, il tutto frammisto e pervaso da una specie di bieco scherno; vi sarete fatti un'idea del pheeal che si alzò, e s'affievolì, ondeggiò e tremolò da grande distanza al di là della Waingunga. I quattro si fermarono immediatamente, con il pelo irto sul collo, ringhiando. Mowgli si arrestò con il sangue che gli era salito al volto e le sopracciglia aggrottate e la sua mano corse al coltello. 

5. «Non c'è nessuno striato che osi cacciare da queste parti», disse. 

6. «Questo non è il grido del battistrada», rispose Fratello Bigio. «Si tratta di caccia eccezionale. Ascolta. 

7. Il grido stava riprendendo, un po' singhiozzato ed un po' sghignazzato, proprio come se lo sciacallo avesse morbide labbra umane. Allora Mowgli tirò un grosso respiro e corse verso la Rupe del Consiglio, sorpassando lungo la strada altri lupi del branco che si stavano affrettando anch'essi. Phao ed Akela erano entrambi sulla Rupe, e al di sotto di loro, con tutti i nervi tesi, erano accucciati gli altri. Le madri ed i cuccioli rientravano di galoppo alle rispettive tane; perché quando il pheeal echeggia non è il caso di permettere che gli esseri deboli vadano in giro. 

8. In quel momento non si sentiva altro che il rumore delle acque della Waingunga che scorrevano veloci gorgogliando nel buio, ed i deboli venti della sera fra le cime degli alberi, finché improvvisamente al di là del fiume un lupo lanciò un richiamo. Non era un. lupo del branco, perché erano tutti alla Rupe. La nota del grido si cambiò in un lungo e disperato latrato: «Dhole!» diceva, «Dhole! Dhole! Dhole!». Udirono alcuni stanchi passi sulle rocce ed infine uno scarno lupo, striato di rosso sui fianchi, la zampa anteriore destra malconcia, ed il muso bianco di bava, si gettò nel cerchio e giacque ansante ai piedi di Mowgli. 

9. «Buona caccia! Chi è il tuo capo?», domandò Phao con gravità. 

10. «Buona caccia! Won-tolla io sono», fu la risposta. Voleva dire di essere un lupo solitario, di quelli che provvedono da loro a se stessi, alla loro compagna ed ai cuccioli in qualche tana solitaria, come fanno molti lupi nel sud. Won-tolla significa un solitario... un lupo  che vive lontano da qualsiasi branco. Poi riprese fiato ansimando, e gli altri poterono vedere che i battiti del cuore lo scuotevano tutto. 

11. «Chi si sta muovendo?» chiese Phao, perché questa è la domanda che tutta la giungla fa dopo il pheeal. 

12. «Il Dhole, il Dhole del Dekkan... il cane rosso, l'uccisore! Vennero dal sud verso il nord, dicendo che il Dekkan era vuoto di selvaggina, e tutto uccidono lungo la via. Quando questa luna era ancora nuova in quattro erano con me... la mia compagna e tre cuccioli. Essa voleva insegnar loro a cacciare sulle pianure erbose, nascondendosi per spingere il daino, come si usa da noi che viviamo negli ampi spazi. A mezzanotte li udii che erano insieme, ululando a piena gola sulla traccia. Quando si alzò il vento dell'alba li trovai rigidi nell'erba... quattro, Popolo Libero, quattro quando questa luna era nuova. Allora cercai e... trovai il Dhole». 

13. «Quanti?» chiese Mowgli asciutto; il branco ringhiava in modo cupo. 

14. «Non so. Tre di loro non andranno a caccia mai più, ma alla fine mi hanno condotto dove hanno voluto come un daino; mi hanno spinto e con tre gambe ho dovuto correre. Guardate, o voi del Popolo Libero!». 

15. E mostrò la gamba anteriore destra tutta sbranata e nera di sangue rappreso. C'erano morsi crudeli in basso sul suo fianco, ed anche la gola ferita e straziata. 

16. «Mangia», gli disse Akela, alzandosi dalla carne che Mowgli gli aveva portato, e Won-tolla si precipitò. 

17. «*Questo gesto non andrà perduto*», disse umilmente quando ebbe rintuzzato i più violenti morsi della fame. «Dammi un po' di forza, Popolo Libero, ed anche io combatterò, la mia tana è vuota ed era piena quando questa luna era nuova, e il debito del sangue non è stato interamente pagato». 

18. Phao sentì i denti di Won-tolla stritolare il femore della preda che stava divorando e mandò un suono di approvazione.  

19. «Avremo bisogno di mascelle simili», disse. «Ci sono anche i cuccioli con il Dhole?». 

20. «No, no. Cacciatori rossi tutti: cani adulti del loro branco, forti e poderosi, anche se nel Dekkan mangiano soltanto lucertole». 

21. Da tutto ciò che Won-tolla aveva detto, era chiaro che il Dhole, il cane rosso cacciatore del Dekkan, stava migrando per uccidere, ed il branco sapeva bene che perfino la tigre cederebbe una preda catturata di fresco al Dhole. Si aprono a forza una strada diritta attraverso la giungla, e tutto ciò che trovano atterrano e sbranano. Per quanto non siano grandi e nemmeno la metà astuti come i lupi, essi sono molto forti e assai numerosi. Il Dhole, per esempio, non comincia a considerarsi un branco se non sono almeno un centinaio; mentre invece già quaranta lupi costituiscono in vero un gran bel branco. Le peregrinazioni di Mowgli lo avevano portato sino ai margini delle alte dune erbose del Dekkan ed egli aveva visto i Dhole senza paura, che dormivano, giocavano e si grattavano nelle piccole cavità e cespugli di cui si servivano come tana. Diffidava di loro [e li disprezzava] perché non avevano lo stesso odore del Popolo Libero, perché non vivevano in caverne, e, soprattutto, perché avevano il pelo fin tra le dita dei piedi, mentre lui e tutti i suoi amici avevano le estremità pulite. Ma sapeva, perché Hathi glielo aveva detto, quando fosse terribile un branco di Dhole in caccia. Anche Hathi si discostava dalla loro linea di marcia, e finché non rimangono uccisi, o la selvaggina diventa scarsa, essi continuano sempre ad avanzare. 

22. Anche Akela doveva sapere qualche cosa sui Dhole perché con calma disse a Mowgli: «È meglio morire in mezzo al branco, piuttosto che senza un capo e da solo. Questa sarà una buona caccia... e l'ultima mia. Ma, per quanto vivono gli uomini, tu hai ancora davanti a te moltissimi altri giorni e notti, fratellino. Vai al nord e stai tranquillo, e se mai qualcuno del branco rimarrà vivo dopo che il Dhole se ne sarà andato, ti porterà notizia del combattimento». 

23. «Ah!» rispose Mowgli con molta serietà, «dovrei andare nelle paludi a pescare pesciolini e dormire su un albero, oppure chiedere aiuto al Bandar-log o schiacciare noci, mentre il branco combatte sotto i miei piedi?».  

24. «Non può essere che una lotta a morte», disse Akela, «Tu non hai mai incontrato il Dhole... l'uccisore rosso. Anche lo striato...». 

25. «Aowa! Aowa!, disse Mowgli un po' stizzito. «Io ho ucciso uno scimmione striato, e nel mio stomaco ho la certezza che Shere Khan avrebbe lasciato la sua stessa compagna in pasto al Dhole, se ne avesse fiutato un branco al di là di tre catene di montagne. Ascoltami ora: ci fu un lupo, mio padre, e ci fu una lupa, mia madre, e ci fu anche un vecchio lupo grigio [(non troppo saggio; ora è tutto bianco)] che mi fece da padre e da madre. Per questo io - e qui alzò la voce - io dico che quando il Dhole verrà, e se il Dhole verrà, Mowgli ed il Popolo Libero hanno una stessa pelle per quella battaglia; e io dico, per il toro che mi riscattò... per il toro che Bagheera pagò per me nei vecchi tempi che non tutti del branco possono ricordare... io dico, che gli alberi ed il fiume possano udirmi e ricordarmelo se io dimenticassi, io dico che questo mio coltello sarà come un dente del branco... non penso che sia troppo smussato. Questa è la parola che è uscita da me». 

26. «Tu non conosci il Dhole, uomo dalla lingua di lupo», disse Won-tolla. [«lo miro soltanto a saldare il debito del sangue su di loro, prima che essi mi abbiano ridotto in brandelli]. Si muovono lentamente, facendo prede mentre camminano, ma in due giorni mi sarà tornata un po' di forza e di nuovo potrò affrontarli. Ma per voi, Popolo Libero, la mia parola è che ve ne andiate al nord tutti e vi contentiate di mangiar poco finché il Dhole se ne sia andato. *Non c'è carne in questa caccia*». 

27. «Sentite Won-tolla!» disse Mowgli con una risata. «Popolo Libero, dobbiamo andare al nord, noi, a scovare lucertole e topi dalle rive, per paura d'imbatterci per caso nei Dhole. Questi dovrebbero spopolare i nostri territori di caccia, mentre noi staremmo nascosti al nord, finché non piaccia a loro di restituirci ciò che è nostro. Sono cani... e figli di cani... rossi, col ventre giallo, senza tana, e sono pelosi tra le dita dei piedi! [Cani che figliano sei o otto cuccioli per volta, come se fosse Chikai, il piccolo topo saltatore]. Certo, dovremmo scappar via, Popolo Libero, e mendicare dai popoli del nord il permesso di nutrirci di frattaglie di bestiame morto! Voi conoscete il detto: «Al nord le cavallette, a sud i pidocchi. Noi siamo la giungla». Scegliete, dunque, scegliete. È una buona caccia. Per il branco... per tutto il branco... per la tana e la cucciolata; per la caccia dentro e fuori; per la compagna che spinge la daina ed il piccolo, piccolo cucciolo dentro la tana; è deciso... è deciso... è deciso!». 

28. Il branco rispose con un solo scrosciante profondo ululato che risuonò nella notte, come la caduta d'un grosso albero. «È deciso!» urlarono. 

29. «Rimanete con questi», disse Mowgli ai quattro. «Avremo bisogno di tutte le zanne. Phao ed Akela debbono preparare la battaglia. Io vado a contare i cani».  

30. «È la morte» gridò Won-tolla, alzandosi a mezzo. «Cosa può uno spelacchiato come te contro il cane rosso? Perfino lo striato ricorda... 

31. «Tu sei davvero un lupo solo che vive in un altro mondo», Mowgli gridò di rimando; «ma ne riparleremo quando i Dhole saranno morti. Buona caccia a tutti». 

32. Sparì in fretta nel buio, tutto pieno di eccitazione, guardando appena dove metteva i piedi, e la conseguenza naturale fu che andò a finire disteso sulle immense spire di Kaa, mentre il pitone stava facendo la posta sul sentiero dei daini vicino al fiume. 

33. «Kssha!» fece Kaa, indispettito. «È degno di uno della giungla andare vagabondando con passo pesante e mandare all'aria una notte di caccia... e per giunta quando la selvaggina si sta muovendo così bene?». 

34. «È tutta colpa mia, scusami», disse Mowgli, rimettendosi in piedi. «Per la verità ti stavo cercando, testapiatta, ma ogni volta che ci vediamo tu diventi più lungo e più grosso di quant'è lungo un mio braccio. Non c'è nessuno come te nella giungla saggio, vecchio, forte e bellissimo Kaa». 

35. «Dove conduce, ora, questa nuova caccia?» e la voce di Kaa era più gentile. «Non più di una luna fa c'era un omettino con un coltello che mi tirava sassi sulla testa e m'ingiuriava con brutti nomignoli da gatto selvatico, perché mi ero addormentato allo scoperto». 

36. «Già e facevi scappare a tutti i venti ogni cervo braccato, mentre Mowgli dava loro la caccia, e quello stesso testapiatta era troppo sordo per sentire il suo fischio e lasciare libera la strada dei cervi», rispose Mowgli con fare pacato, sedendosi fra le spire variopinte. 

37. «Ed ora quello stesso omettino viene con dolci solleticanti parole da quel medesimo testapiatta, per dirgli che è saggio, forte e bello, e questo medesimo testapiatta ci crede e gli fa un posto, così, a quell'omettino lanciatore di sassi, e... Stai comodo, adesso? Bagheera ti saprebbe offrire un posto di riposo così buono?». 

38. Kaa, come di consueto, si era disposto a formare col suo corpo una specie di amaca sotto il peso di Mowgli. Il ragazzo stese il braccio nel buio e trasse a sé il collo pieghevole come un cavo finché la testa di Kaa riposò sulla sua spalla; allora gli raccontò tutto ciò che era accaduto nella giungla in quella notte.  

39. «Può darsi che io sia saggio», disse Kaa alla fine: «ma sordo lo sono di certo; altrimenti avrei udito il pheeal. Non c'è da farsi meraviglia che i mangiatori d'erba fossero irrequieti. Quanti sono i Dhole?». 

40. «Non li ho veduti, ancora. Sono venuto immediatamente da te. Tu sei più vecchio di Hathi. Ma oh, Kaa» - qui Mowgli vibrò di pura gioia - «sarà una bella caccia. Pochi di noi vedranno un'altra luna». 

41. «E tu vorresti gettarti nella mischia? Ricordati che sei un uomo; e ricorda quale fu il branco che ti scacciò. Lascia che il Lupo se la veda con il Cane. Tu sei un uomo». 

42. «*Le noci dell'anno scorso, quest'anno son terra nera*», rispose Mowgli. «È vero che sono un uomo; ma il mio stomaco mi dice che stanotte ho affermato di essere un lupo. Ho chiamato a testimoni gli alberi e il fiume. Io appartengo al Popolo Libero, finché il Dhole non se ne sia andato». 

43. «Popolo Libero», brontolò Kaa. [«Liberi Ladri! E tu sei legato in un nodo di morte per amore della memoria di lupi morti?]. Questa non è una buona caccia». 

44. «Ho dato la mia parola. Gli alberi lo sanno, il fiume lo sa. Finché il Dhole non se ne sarà andato la mia parola non tornerà a me». 

45. «Ngssh! Questo sconvolge tutte le tracce. Avevo pensato di condurti via con me nella palude del nord, ma la parola... anche la parola di un piccolo omettino nudo e senza pelo... è la parola. Ora io, Kaa, dico...». 

46. «Pensaci bene, testapiatta, prima che leghi anche te con un nodo di morte. Non ti chiedo che tu mi dia la tua parola, perché conosco troppo bene..». 

47. «Così sia, allora», concluse Kaa. «Non ti darò la parola. Ma che cosa hai sullo stomaco di fare quando verrà il Dhole?». 

48. «Dovranno traversare a nuoto la Waingunga. Ho pensato di affrontarli con il mio coltello là dove l'acqua è poco profonda, con il branco alle mie spalle; e così, respingendoli e pugnalandoli, noi pochi potremo farli piegare secondo il verso della corrente [o almeno rinfrescare le loro gole»]. 

49. «Il Dhole non si lascia sviare», disse Kaa. «Non ci sarà più omettino né lupo quando questa caccia sarà finita, ma soltanto ossa spolpate». 

50. «Ohilà! Se si muore, si muore. Sarà una caccia meravigliosa. Ma il mio stomaco è giovane, e non ho ancora visto molte piogge. Non sono né saggio né forte. Hai tu un piano migliore, Kaa?». 

51. «lo ho visto centinaia di piogge. Prima che Hathi mettesse le zanne da latte, la mia impronta era già larga nella polvere. Per il primo uovo, sono più vecchio di molti alberi, ed ho visto tutto ciò che la giungla ha fatto». 

52. «Ma questa è una caccia assolutamente nuova», disse Mowgli. «Il Dhole non ha mai prima d'ora attraversato il nostro cammino». 

53. «Ciò che è, è stato. Ciò che sarà non è altro che un anno dimenticato che ritorna indietro. Sta' quieto, mentre io conto tutti questi miei anni». 

54. Per tutta una lunga ora Mowgli rimase fra le spire, mentre Kaa, con la testa immobile poggiata sul terreno, pensava a tutto quello che aveva visto ed imparato sin dal giorno che era uscito dall'uovo. Ogni luce sembrava spenta nei suoi occhi, che erano rimasti simili ad opali opache, e di quando in quando, con la testa, tirava dei piccoli colpi rigidi nell'aria, a destra e a sinistra, come se stesse cacciando in sogno. Mowgli sonnecchiava tranquillamente, perché sapeva che non c'è niente di meglio del sonno prima della caccia, e si era allenato ad addormentarsi in qualsiasi ora del giorno o della notte. 

55. Poi sentì che il corpo di Kaa diveniva man mano più grosso e più ampio sotto di lui, mentre lo smisurato pitone si gonfiava emettendo un sibilo simile al rumore di una spada che venga tratta da un fodero d'acciaio. 

56. «Ho visto tutte le morte stagioni», disse Kaa finalmente, «e i grandi alberi ed i vecchi elefanti e le rocce che erano nude ed aguzze prima che il muschio vi crescesse sopra. Sei ancora vivo, omettino?».  

57. «La luna è tramontata soltanto da poco», rispose Mowgli. «Non capisco... 

58. «Hssh! Sono di nuovo Kaa. Sapevo che era passato soltanto poco tempo. Ora andremo al fiume e lì ti mostrerò cosa occorre fare contro il Dhole». 

59. Si diresse, dritto come una freccia, verso la corrente principale della Waingunga, tuffandosi in essa un poco a monte della pozza che celava la roccia della pace, e Mowgli gli era al fianco. 

60. «No, non metterti a nuotare. Andrò velocemente. Il mio dorso, fratellino». 

61. Mowgli s'avvinghiò col braccio sinistro al collo di Kaa, lasciò il destro aderente al corpo e allungò anche i piedi. Allora Kaa affrontò di petto la corrente, come soltanto lui poteva fare, e l'acqua s'increspava attorno a Mowgli come una trina, ed i suoi piedi erano sballottati qua e là nei vortici che si formavano sotto i fianchi sferzanti del pitone. Un miglio o due a monte della roccia della pace, la Waingunga si restringe in una gola di rocce di marmo, alte da ottanta a cento piedi, e la corrente vi corre rapida come in una gola di mulino, frammezzo e sopra ogni sorta di brutti macigni Ma Mowgli non si preoccupò minimamente dell'acqua; ben poche erano al mondo le acque che avrebbero potuto dargli anche un solo momento di paura. Era invece intento a guardare entrambi i lati della gola e fiutava perplesso e preoccupato, perché c'era nell'aria un odore dolciastro e acido, molto simile a quello che mandano nei giorni afosi i grandi formicai. Istintivamente Kaa si abbassò maggiormente sul pelo dell'acqua, tenendo fuori soltanto la testa per respirare con un doppio giro della coda attorno ad una roccia sommersa, trattenendo Mowgli nel cavo di una spira, mentre l'acqua correva d'attorno. 

62. «Questo è il luogo della morte», disse il ragazzo. «Perché siamo venuti qui?». 

63. «Dormono», disse Kaa. «*Hathi non si tira da parte per lo striato*. Eppure Hathi e lo striato si fanno entrambi da parte davanti al Dhole, ed il Dhole, dicono, non si fa da parte per nessuno. Eppure a chi lascia libero il passo il Piccolo Popolo delle Rocce? Dimmi, signore della giungla, chi è il signore della giungla?». 

64. «Quelle là», Mowgli bisbigliò. «È il luogo della morte, andiamocene!». 

65. «No, guarda bene, tanto sono addormentate. Tutto sta come quando io non ero più lungo del tuo braccio».  

66. Le rocce spaccate e consunte dalle intemperie di quella gola della Waingunga erano state utilizzate fin dai primordi della giungla dal Piccolo Popolo delle Rocce... le laboriose, furiose api nere selvatiche dell'India; e, come Mowgli ben sapeva, tutti i sentieri e piste giravano al largo almeno mezzo miglio prima di giungere alla gola. Per secoli il Piccolo Popolo aveva fabbricato i propri alveari, sciamando di fessura in fessura, e sciamando di nuovo, lasciando sul marmo bianco larghe macchie di miele stantìo, e facendo i favi alti e profondi nell'oscurità delle grotte interne, dove né uomo, né animale, né fuoco, né acqua li aveva mai toccati. Per tutta la lunghezza della gola da entrambi i lati pendevano quelle che sembravano nere cortine di velluto, rilucenti e tremolanti, e Mowgli, guardandole si sprofondò nell'acqua perché quelle erano milioni di api ammassate e dormienti. C'erano altre masse e festoni e cose simili a tronchi d'albero imputriditi incrostati sulle pareti di roccia, i vecchi favi degli anni passati, o nuove città costruite nell'ombra della gola dove il vento non giungeva, ed imponenti cumuli di spugnosi detriti marci erano rotolati giù appiccicandosi tra gli alberi ed i rampicanti che si aggrappavano alla superficie della roccia. Stando ad ascoltare, sentì più di una volta il fruscìo e lo scivolìo o di un favo sovraccarico di miele che si rovesciava o cadeva, lontano, chissà dove nelle gallerie oscure; seguiva un rombo di ali irritate, e lo stentato drip, drip, drip dello stillicidio del miele perduto che scolava in giù fino a slabbrarsi oltre qualche bordo all'aperto e pigramente sgocciolava sui ramoscelli sottostanti. Su una delle sponde del fiume c'era una piccola spiaggia, larga nemmeno cinque piedi, sulla quale si erano accumulati in alte pile i rifiuti di innumerevoli anni. C'erano api morte, fuchi, detriti e vecchi favi, ali di alene predatrici che si erano smarrite fin lì in cerca di miele, il tutto ruzzolato laggiù in mucchi levigati di finissima polvere nera. Il solo penetrante odore di quella roba era sufficiente a spaventare qualsiasi essere senza ali, che sapesse chi era il Piccolo Popolo. 

67. Kaa risalì di nuovo la corrente, fino a raggiungere un banco sabbioso all'imboccatura della gola. 

68. «Ecco là la preda di questa stagione», disse. «Guarda!». 

69. Sulla riva giacevano scheletri di una coppia di giovani daini e di un bufalo. Mowgli poté osservare che nessun lupo né sciacallo avevano toccato quelle ossa, che giacevano in posizione del tutto naturale. 

70. «Oltrepassarono la linea; non conoscevano la legge», mormorò Mowgli, «ed il Piccolo Popolo li ha uccisi. Andiamocene prima che si sveglino».  

71. «Non si sveglieranno prima dell'alba», disse Kaa. «Ora ti racconterò. Un cervo del sud inseguito, molte e molte piogge fa, non conoscendo la giungla, venne qui dal sud, avendo un intero branco alle sue calcagna. Reso cieco dalla paura, saltò da lassù in alto; il branco lo seguiva a vista, perché erano eccitati e non guardavano ad altro che alla loro preda. Anche del branco furono molti quelli che saltarono nella Waingunga, ma erano già morti prima di toccare l'acqua. Quelli che non saltarono morirono anch'essi tra le rocce lassù. Ma il cervo visse». 

72. «Come?». 

73. «Perché venne per primo, correndo per salvarsi la vita, saltò prima che il Piccolo Popolo si rendesse conto di quello che succedeva, ed era già nel fiume quando esse si riunirono per uccidere. Il branco, che lo seguiva, fu completamente perduto sotto il peso del Piccolo Popolo». 

74. «Ed il cervo sopravvisse?» Mowgli ripeté lentamente. 

75. «Per lo meno non morì allora, per quanto nessuno fosse ad attenderlo di sotto con un forte corpo per tenerlo in salvo dalle acque, come un certo vecchio, grasso, sordo testapiatta giallo sarebbe disposto a fare per attendere un omettino... già, sicuro, se anche ci fossero tutti i Dhole del Dekkan sulla sua traccia. Che c'è nel tuo stomaco». La testa di Kaa era vicina all'orecchio di Mowgli; e passò un po' di tempo prima che il ragazzo rispondesse. 

76. «*È proprio come andare a tirare i baffi della morte*, ma... Kaa davvero tu sei il più saggio di tutta la giungla». 

77. «Molti mi hanno detto la stessa cosa. Stammi a sentire, ora... Se il Dhole ti seguirà...». 

78. «E sicuramente m'inseguirà. Ho! Ho! Ho molte piccole spine sotto la lingua da conficcare nel loro fianco». 

79. «Se ti seguiranno eccitati e ciechi, guardando soltanto le tue spalle, quelli che non moriranno su in alto, cadranno in acqua o qui oppure più a valle, perché il Piccolo Popolo si leverà e li coprirà. Ora, la Waingunga ha un'acqua affamata, ed essi non troveranno Kaa ad  aspettarli e trattenerli, ma saranno trascinati, quelli che vivranno, sui bassifondi che si trovano vicino alle tane di Seeonee, e laggiù il tuo branco potrà prenderli alla gola». 

80. «Ahai! Eowawa! Non ci potrebbe esser niente di meglio, se non le piogge nella stagione asciutta. C'è ora soltanto la piccola questione della corsa e del salto. Mi farò conoscere dai Dhole, in modo tale che mi inseguiranno molto da vicino». 

81. «Hai visto le rocce lassù in alto; dalla parte di terra, intendo dire?». 

82. «In verità, no. L'avevo dimenticato». 

83. «Allora va' a guardare. È un terreno tutto diseguale, pieno di fossi e buche. Uno di quei goffi piedi messo giù senza guardare e la caccia sarebbe bell'e finita. Senti, io ti lascio qui, e soltanto per amor tuo andrò ad informare il branco, perché sappiano dove aspettare il Dhole. [Per quel che mi riguarda, io non sono una pelle sola con nessun lupo]». 

84. [Quando a Kaa non andava a genio qualcuna delle sue conoscenze riusciva ad essere più spiacevole di qualsiasi altro popolo della giungla, eccettuato forse Bagheera]. Nuotò seguendo la corrente e di fronte alla roccia della pace vide Phao ed Akela che stavano ascoltando i rumori della notte. 

85. «Hssh!» disse allegramente. «I Dhole verranno in giù con la corrente. Se non avrete paura, potrete ucciderli sui fondali bassi». 

86. «Quando verranno?» chiese Phao. «E dov'è il mio cucciolo d'uomo?» domandò Akela. 

87. «*Verranno quando verranno*», rispose Kaa. «Aspettate e vedrete. E il tuo cucciolo d'uomo, dal quale hai accettato la parola, lasciandolo così esposto alla morte, il tuo cucciolo d'uomo è con me [e se non è già morto il merito non è certo tuo, cane imbiancato!]. Aspettate qui che arrivi il Dhole e siate contenti che il cucciolo d'uomo ed io colpiremo stando dalla vostra parte». 

88. Kaa guizzò di nuovo contro corrente, e si andò ad ancorare in mezzo alla gola, guardando in alto al profilo della scogliera contro il cielo. Dopo breve tempo vide la testa di Mowgli muoversi contro le stelle e poi ci fu un sibilo nell'aria, seguito dal vivido e netto sclup di un corpo che si tuffa a piedi all'ingiù, ed un attimo dopo il ragazzo era di nuovo adagiato tra le spire del corpo di Kaa. 

89. «È un salto da nulla, di notte», disse Mowgli tranquillamente. «Ho fatto salti alti il doppio per puro divertimento; ma lassù è un postaccio... cespugli bassi e crepacci molto profondi, tutti pieni di Piccolo Popolo. Ho messo grandi pietre una sull'altra, vicino a tre crepacci. Le getterò giù con il piede correndo, in modo che il Piccolo Popolo si levi dietro a me molto furioso». 

90. «Questo è discorso da uomo ed astuzia da uomo». disse Kaa, «Tu sei saggio, ma il Piccolo Popolo è sempre furioso». 

91. «No, al crepuscolo tutte le ali vicine e lontane si riposano per un poco. Ed è al crepuscolo che inviterò i Dhole a giocare con me, perché essi cacciano meglio di giorno. Essi stanno ora seguendo la traccia di sangue di Won-tolla». 

92. «*Chil non abbandona un bue morto, né il Dhole una traccia di sangue*», sentenziò Kaa 

93. Vuol dire che preparerò per loro una nuova traccia di sangue, del loro stesso sangue, se mi sarà possibile, e li ferirò nel loro orgoglio. Rimarrai qui ad aspettarmi, Kaa, finché io ritorni con i miei Dhole?». 

94. «Certo, ma che cosa avverrà se ti uccideranno nella giungla, o se il Piccolo Popolo ti ucciderà prima che tu possa saltare nel fiume?». 

95. «*Quando verrà domani, uccideremo per il domani*», rispose Mowgli, citando un detto della giungla; e poi, «Quando sarò morto, allora sarà il momento d'intonare il canto della morte. Buona caccia, Kaa». 

96. Sciolse il braccio dal collo del pitone e fu subito trascinato lungo la gola, come un tronco durante la piena, pagaiando verso la sponda opposta, dove trovò acqua più calma, e ridendo forte di felicità bell'e buona. Non c'era niente che potesse piacere di più a Mowgli che, come egli stesso aveva detto, «di tirare i baffi alla morte» e di far sapere alla giungla che egli ne era il signore e padrone. Spesso, con l'aiuto di Baloo, aveva saccheggiato nidi di  api su alberi isolati, e sapeva che il Piccolo Popolo detesta l'odore dell'aglio selvatico. Ne raccolse, perciò, un mazzetto, lo legò con una striscia di corteccia, e poi si mise a seguire la pista di sangue di Won-tolla, che risaliva verso il sud dalle tane, per quasi cinque miglia, tenendo la testa piegata da un lato per meglio osservare gli alberi, e ridacchiando mentre ; guardava». 

97. «Mowgli la rana, sono stato», disse fra sé. «Mowgli il lupo ho detto di essere. Ora Mowgli la scimmia dovrò divenire, prima di essere Mowgli il daino. Ed alla fine sarò Mowgli l'uomo. Oh!» [e fece scorrere il pollice lungo i diciotto pollici di lama del suo coltello]. 

98. La traccia di Won-tolla, tutta impregnata del forte odore delle macchie scure di sangue, correva sotto una foresta di grossi alberi che crescevano fitti, e che si estendevano : lontano verso nord-est, facendosi via via più rada fino a quasi due miglia dalle Rocce delle. Api. Dall'ultimo albero fino alla bassa macchia delle Rocce delle Api era terreno scoperto, dove un lupo avrebbe con difficoltà trovato una copertura sufficiente per nascondersi. Mowgli trottò avanti a sé sotto gli alberi, valutando le distanze da ramo a ramo, di quando in quando arrampicandosi su qualche tronco e facendo salti di prova da un albero all'altro finché arrivò al terreno aperto, che studiò molto attentamente per un'ora. Poi tornò indietro, riprese la traccia di Won-tolla dove l'aveva lasciata, e si sistemò sopra un albero che aveva un ramo sporgente qualche cosa come otto piedi dal suolo, e se ne stette fermo al sedere [affilando il coltello sulla pianta del piede], e canterellando fra sé. 

99. Un po' prima di mezzogiorno, quando il sole era bruciante, udì lo scalpiccìo delle zampe e fiutò l'odore del branco dei Dhole, che trottava spietato lungo la traccia di Won-tolla. Visto dall'alto il Dhole non sembra grande neppur la metà di un lupo, ma Mowgli sapeva quanto fossero forti le sue zampe e le sue mascelle. Osservò il muso baio appuntito del capo che fiutava la pista, e gli dette il «Buona caccia». 

100. L'animale alzò la testa ed i suoi compagni si fermarono dietro di lui, dozzine e dozzine di cani rossi con code pendenti, spalle pesanti, quarti posteriori deboli, e bocche sanguinolente. I Dhole, di regola, sono un popolo molto silenzioso, e non hanno alcuna forma di cortesia nemmeno nella loro giungla. Non potevano essere meno di duecento quelli che si erano radunati sotto di lui, ma vedeva bene che i capi fiutavano affamati sulla pista di Won-tolla e cercavano di trascinare il branco in avanti. Questo non sarebbe andato be ne, perché li avrebbe messi in grado di essere alle Tane in pieno giorno, mentre Mowgli intendeva trattenerli sotto il suo albero fino all'imbrunire. 

101. «Con il permesso di chi, siete venuti qui?» domandò Mowgli. 

102. «Tutte le giungle sono la nostra giungla», fu la risposta, ed il Dhole che la pronunciò scoprì i suoi bianchi denti. Mowgli guardò in giù con un sorriso, ed imitò perfettamente l'acuto squittìo di Chikai, il topo saltatore del Dekkan, volendo con ciò far capire ai Dhole che egli non li considerava da più di Chikai. Il branco si restrinse attorno al tronco dell'albero ed il capo abbaiò selvaggiamente chiamando Mowgli scimmia degli alberi. Per tutta risposta Mowgli allungò una gamba verso di lui, muovendo le dita nude del piede proprio sulla testa del capo. Ciò fu sufficiente, e più che sufficiente per destare nel branco una stupida rabbia. Quelli che hanno il pelo fra le dita non amano sentirselo ricordare. Mowgli tirò via il piede mentre il capo saltava in alto, e disse soavemente: «Cane, cane rosso! Torna indietro al tuo Dekkan a mangiare lucertole. Torna da Chikai tuo fratello... cane, cane... cane rosso, rosso! Hai il pelo fra tutte le dita!» e per la seconda volta gli sventagliò le dita dei piedi sul muso. 

103. «Vieni giù prima che ti facciamo morire di fame lassù, scimmia spelata!» urlò il branco, e questo era proprio ciò che Mowgli voleva. [Si sdraiò giù lungo il ramo, con la guancia appoggiata alla corteccia, il braccio destro libero, e di lì disse al branco tutto quello ch'egli pensava e sapeva di loro, dei loro usi e costumi, delle loro femmine e dei piccoli. Non esiste discorso al mondo più pungente e pieno di tanto rancore del linguaggio che il popolo della giungla impiega quando vuole mostrare scherno e disprezzo. E se ci pensate un momento, vedrete che non può essere che così]. Come Mowgli aveva detto a Kaa, egli aveva molte piccole spine sotto la lingua, e con lentezza deliberata egli portò i Dhole dal silenzio al ringhio, dal ringhio alle urla, e dalle urla ad uno stato delirante di rauco furore. Tentarono di rispondere al suo sarcasmo, ma era come se un cucciolo avesse tentato di rispondere ad un Kaa infuriato; durante tutto questo tempo la mano destra di Mowgli era rimasta stesa lungo il suo fianco, insidiosa e pronta all'azione, le gambe ben serrate attorno al ramo. Il grosso capo baio aveva spiccato parecchi salti in aria, ma Mowgli non aveva osato rischiare un colpo falso. All'ultimo, reso furioso oltre la sua forza naturale, fece un balzo di sette od otto piedi sul terreno. Fu allora che la mano di Mowgli scattò rapida come la testa di un serpente degli alberi, e lo afferrò per la collottola, ed il ramo si scosse sotto lo strappo che ricevette quando il peso aumentò e per poco Mowgli non cadde a terra. Ma questi riuscì a non abbandonare la presa e, pollice a pollice, issò la bestia, che pendeva come uno sciacallo annegato, fin sul ramo. Con la mano sinistra afferrò il coltello e tagliò netta la rossa folta coda, gettando di nuovo a terra il Dhole. Questo era tutto ciò che gli serviva. Il branco ora non avrebbe più ripreso la traccia di Won-tolla finché essi non avessero ucciso Mowgli o Mowgli non avesse ucciso i Dhole. Li vide accucciarsi sistemandosi in cerchio, con un fremito nelle anche che stava ad indicare che si sarebbero fermati lì; perciò egli si arrampicò su una biforcazione ancora più in alto, si accomodò la schiena in maniera confortevole, e si mise a dormire. 

104. Dopo tre o quattro ore si svegliò e contò i cani del branco. C'erano tutti: silenziosi, irsuti e assetati, con gli occhi d'acciaio. Il sole cominciava ad abbassarsi. Tra una mezz'ora il Piccolo Popolo avrebbe interrotto le sue fatiche e, come già sapete, al crepuscolo il Dhole non è nelle sue condizioni preferite per combattere. 

105. «Non avevo bisogno di guardiani così fedeli», disse cortesemente, alzandosi in piedi su un ramo, «ma me ne ricorderò. Siete dei veri Dhole; ma, a mio parere, troppo uguali l'uno all'altro. Per questa ragione non restituirò la sua coda al grande divoratore di lucertole. Non sei contento, cane rosso?». 

106. «Io stesso ti strapperò lo stomaco!» urlò il capo, afferrandosi con le unghie contro la base dell'albero. 

107. «No, ma considera, saggio topo del Dekkan, che ci saranno ora parecchie figliate di piccoli cani rossi senza coda, già, con mozziconi vivi e rossi che pizzicheranno quando la sabbia è calda. Vattene a casa, cane rosso, e grida ai quattro venti che una scimmia ti ha fatto questo. Non ve ne volete andare? Venite, allora, con me, ed io vi farò diventare molto saggi!». 

108. Si mise in moto alla maniera del Bandar-log, balzando sull'albero più vicino, e così via di albero in albero, mentre il branco lo seguiva con i famelici musi tesi verso l'alto. Di quando in quando faceva finta di cadere, ed allora i cani rossi rotolavano l'uno sull'altro nella loro precipitazione per azzannarlo. Era una vista curiosa quella: il ragazzo con il coltello che scintillava ai raggi del sole morente, che filtravano attraverso i rami superiori, e sotto i cani dell'orda che disordinatamente lo seguivano, con le loro pellicce rosse infiammate. Quando giunse all'ultimo albero, prese l'aglio e molto accuratamente si strofinò con esso tutto il corpo, e i Dhole lo sbeffeggiavano urlando: «Scimmia dalla lingua di lupo, credi forse di coprire il tuo odore?» dicevano. «Ti seguiremo fino alla morte».  

109. «Tieni la tua coda», disse Mowgli, scagliandola indietro lungo il percorso già fatto. I Dhole istintivamente si precipitarono su quella. «Ed ora, seguitemi... fino alla morte». 

110. Lasciatosi scivolare lungo il tronco dell'albero, Mowgli volava come il vento, a piedi nudi, diretto verso le Rocce delle Api, prima che i Dhole si fossero accorti di ciò che intendeva fare. 

111. Essi lanciarono un profondo ululato tutti insieme e si misero ad inseguirlo con quel galoppo sciolto, lungo e cadenzato che a lungo andare mette a terra qualsiasi altro corridore. Mowgli sapeva che il loro passo, quando corrono in gruppo, era molto più lento di quello dei lupi, altrimenti non avrebbe affrontato il rischio di una corsa di due miglia su terreno completamente scoperto. Essi erano assolutamente certi che il ragazzo alla fine sarebbe stato loro, ed egli dal canto suo, era certo di averli in pugno o di poter giocare con loro come voleva. Tutto il suo problema era di tenerli sufficientemente occupati ad inseguirlo, perché non deviassero troppo presto. Egli correva compostamente, con regolarità ed elasticità, il capo senza coda a nemmeno cinque yarde dietro di lui; e l'orda era sparpagliata nella corsa, impazzita e cieca nella rabbia di uccidere. Così egli riuscì a mantenere la distanza ad orecchio, riservando il suo ultimo scatto per la volata attraverso le Rocce delle Api. 

112. Il Piccolo Popolo era andato a dormire al primo crepuscolo, perché non era la stagione dei fiori che si schiudono tardi; ma non appena le prime pedate di Mowgli risuonarono cavernose sul terreno cavernoso, egli poté sentire un rumore come se tutta la terra ronzasse. Allora si mise a correre come non aveva ancora mai corso in vita sua; spinse di lato uno... due... tre mucchi di sassi negli oscuri crepacci dall'odore dolciastro; udì un rombo come il rombo del mare dentro una caverna; vide con la coda dell'occhio l'aria divenire nera dietro di lui; vide laggiù in fondo la corrente della Waingunga, ed una testa piatta a forma di diamante, nell'acqua; saltò spingendosi in fuori con tutta la sua forza, udì il Dhole senza coda scattare a vuoto le mascelle a mezz'aria, e cadde coni piedi in avanti salvo nel fiume, senza fiato e trionfante. Sul suo corpo non c'era nemmeno una puntura, grazie all'odore dell'aglio che aveva tenuto lontano il Piccolo Popolo per gli appena pochi secondi che era stato in mezzo a loro. Quando riemerse, le spire di Kaa lo stavano sostenendo, e frattanto strane cose balzavano da sopra l'orlo della scogliera, grandi ammassi, sembravano, di api agglomerate che cadevano come piombo; ma prima che uno di quegli ammassi  toccasse l'acqua le api volavano in alto ed il corpo di un Dhole mulinava lungo la corrente. Dall'alto delle rocce si sentivano brevi urla furiose, subito annegate in un rombo come di marosi... il rombo delle api del Piccolo Popolo delle Rocce. Altri Dhole ancora erano precipitati nei crepacci che comunicavano con le caverne sotterranee e là sotto, semi-soffocati, si battevano e mordevano tra i favi rovesciati del miele, ed infine, sollevati, anche se già morti, dalle ondate delle api che li reggevano, venivano gettati fuori da qualche buco dal lato del fiume, per rotolare giù sui mucchi neri dei rifiuti. C'erano Dhole che, avendo saltato troppo corto, erano piombati fra i rami degli alberi della scogliera, e le api avevano addirittura cancellato le loro forme; ma la maggior parte di loro, resa pazza dalle punture, si era precipitata nel fiume; e, come Kaa aveva detto, la Waingunga aveva acque affamate. 

113. Kaa trattenne e sostenne Mowgli, finché questi ebbe ripreso fiato. 

114. «Non possiamo rimanere qui», disse. «Il Piccolo Popolo si è veramente svegliato. Vieni!». 

115. Nuotando lentamente e tuffandosi più spesso che poteva, Mowgli discese il corso del fiume, coltello alla mano. 

116. «Calma, calma», disse Kaa. «Un dente non ne uccide cento, a meno che non sia quello di un cobra, e molti Dhole si sono gettati in acqua, quando hanno visto sollevarsi il Piccolo Popolo». 

117. «Maggior lavoro per il mio coltello, dunque. Phai! Come ci segue il Piccolo Popolo!» e Mowgli si tuffò di nuovo. La superficie dell'acqua era coperta di api furiose, che ronzavano e pungevano tutto ciò che incontravano. 

118. «*Non è mai andato perduto nulla, sinora, a starsene zitti*», cominciò Kaa - nessun pungiglione poteva attraversare le sue scaglie - «e tu hai ancora tutta la lunga notte davanti a te per la caccia. Sentili, come ululano!». 

119. Quasi la metà dell'orda aveva visto in tempo la trappola nella quale i loro compagni si erano lasciati trascinare, e piegando nettamente ad un angolo retto si erano gettati nel fiume dove la gola si rompeva in scoscese rive. I loro gridi di rabbia e le loro minacce contro  la «scimmia degli alberi» che li aveva condotti a quel disonore si mescolavano con le grida di dolore ed i ringhi di coloro che erano stati puniti dal Piccolo Popolo. Rimanere sulla riva era morire, ed ogni Dhole lo sapeva. L'orda fu spazzata via dalla corrente verso valle, nei gorghi profondi dello stagno della pace; ma perfino laggiù li inseguì l'irritato Piccolo Popolo e li costrinse a gettarsi di nuovo in acqua. Mowgli riuscì a sentire la voce del capo senza coda che comandava al suo popolo di tenere duro e di uccidere tutti i lupi di Seeonee. Ma non perse tempo ad ascoltare. 

120. «C'è qualcuno che uccide nel buio dietro di noi!» abbaiò un Dhole. «Qui, l'acqua è macchiata!». 

121. Mowgli si era tuffato in avanti come una lontra, aveva tirato bruscamente sott'acqua un Dhole che si dibatteva, prima che questi potesse aprir bocca, e scuri anelli vennero a galla, mentre il corpo balzava in su, adagiandosi sul fianco. I Dhole tentarono di tornare indietro, ma la corrente glielo impedì, e parte del Piccolo Popolo si scagliò sulle loro teste e sulle orecchie, mentre potevano udire, sempre più forte e profondo nell'incipiente oscurità, il grido di sfida del branco di Seeonee. Ancora una volta Mowgli si tuffò ed ancora una volta un Dhole andò sotto e riemerse morto ed ancora una volta si alzò il clamore fra le ultime file dell'orda; alcuni urlavano che era meglio andare a riva, altri si rivolgevano al capo perché li riconducesse nel Dekkan, ed altri ingiungevano a Mowgli di farsi vedere per essere ucciso. 

122. «*Vengono al combattimento con due stomachi e diverse voci*», disse Kaa. «Ciò che resta da fare è nelle mani dei tuoi fratelli laggiù sotto, il Piccolo Popolo torna indietro a dormire. Ci hanno dato la caccia per un lungo tratto. Adesso, anch'io me ne tornerò indietro, perché non sono della stessa pelle con nessun lupo. Buona caccia, fratellino, e ricordati che il Dhole morde basso». 

123. Un lupo venne correndo lungo la riva su tre zampe, balzando qua e là, mettendo a tratti la testa piegata di lato accosto al terreno; inarcando il dorso, spiccando alti salti nell'aria come se stesse giocando con i suoi cuccioli. Era Won-tolla, il solitario, e non disse neppure una parola; ma continuò il suo spaventoso gioco a lato dei Dhole. Questi erano stati ormai a lungo nell'acqua, nuotavano stanchi a fatica, e le loro pellicce erano inzuppate e pesanti, le code folte imbevute come spugne, così stanchi e provati che anch'essi stavano in silenzio, osservando quel paio d'occhi fiammeggianti che si muoveva di fronte a loro.         

124. «Questa non è buona caccia», disse uno, ansimando. 

125. «Buona caccia», disse Mowgli, sorgendogli audacemente a fianco, e mise a segno il lungo coltello dietro la spalla, spingendo forte per evitare il morso del morente. 

126. «Sei là, cucciolo d'uomo?» domandò Won-tolla, al di sopra dell'acqua. 

127. «Domandalo ai Dhole morti, solitario», Mowgli rispose. «Non ne è venuto giù nessuno con la corrente? Ho reso furiosi questi cani e li ho giocati nella piena luce del giorno, ed il loro capo ha perduto la coda, ma qui ce ne sono rimasti alcuni per te ancora. Dove te li debbo spingere?». 

128. «Aspetterò», disse Won-tolla. «La notte mi sta davanti». 

129. Intanto risuonava sempre più vicino l'ululato dei lupi di Seeonee. «*Per il branco, per tutto il branco è giurato!*» ed una curva del fiume spinse i Dhole più avanti tra le secche e le sabbie dirimpetto alle Tane. 

130. Allora essi videro il loro errore. Avrebbero dovuto prendere terra mezzo miglio più a monte, e avventarsi contro i lupi su terreno asciutto. Ormai era troppo tardi. La riva era punteggiata di occhi fiammeggianti e, fatta eccezione per l'orribile pheeal, che non era mai cessato sin dal tramonto, dalla giungla non s'alzava alcun rumore. Sembrava che Won-tolla facesse loro invito allettante di venire a riva: «Fate fronte e azzannate!» disse allora il capo dei Dhole. L'orda intera si gettò sulla spiaggia diguazzando e sferzando l'acqua bassa, finché tutta la superficie della Waingunga divenne bianca e rotta da grandi increspature che andavano da una riva all'altra, come onde di prora di una barca. Mowgli seguì l'attacco, colpendo di punta e di taglio mentre i Dhole ammassati si rovesciavano sulla riva del fiume in una sola ondata. 

131. Allora cominciò la lunga battaglia, che si accese violenta e condotta con forza decisa, spezzandosi e sparpagliandosi, restringendosi e allargandosi lungo le rosse sabbie umide, sopra e fra l'una e l'altra delle radici contorte degli alberi, attraverso e fra mezzo i cespugli, dentro e fuori dei ciuffi informi d'erba; perché anche adesso i Dhole erano due contro uno. Ma *i lupi* che avevano davanti *combattevano per tutto ciò che era essenziale al branco*, e non soltanto i cacciatori del branco, di corta taglia, alti e dal petto  profondo e dalle bianche zanne, ma anche le lahinis - come son dette le femmine delle tane - dagli occhi ansiosi che combattevano per i loro cuccioli, e qua e là qualche lupo d'un anno, con il suo primo pelo ancora lanoso, che al fianco di queste azzannavano e tiravano forte. Dovete sapere che un lupo si avventa alla gola oppure azzanna il fianco; mentre un Dhole, di preferenza morde al ventre. Così che mentre i Dhole si aprivano il varco per uscire fuori dall'acqua e dovettero alzare le teste, tutto il vantaggio fu per i lupi. Sulla terra asciutta viceversa i lupi erano sfavoriti; ma nell'acqua o sulla riva, il coltello di Mowgli andava e veniva senza fermarsi un minuto. I quattro si erano aperti a fatica il passaggio fino al suo fianco. Fratel Bigio rannicchiato fra le ginocchia del ragazzo, gli proteggeva lo stomaco, mentre gli altri gli guardavano le spalle ed entrambi i lati, oppure lo coprivano con il loro corpo quando l'urto violento di qualche Dhole urlante, che balzava gettandosi in pieno contro la sua salda lama, lo rovesciava a terra. Il resto era tutta un'arruffata confusione... una massa serrata ed ondeggiante, che si muoveva da destra a sinistra e da sinistra a destra lungo la riva del fiume e che ruotava anche torno torno lentamente sullo stesso suo centro. Qui si gonfiava un monticello, simile ad una bolla d'acqua in un gorgo, che come una bolla d'aria si rompeva per sbalzare in aria quattro o cinque cani dalle membra lacerate, ciascuno dei quali si batteva per rientrare nel fitto della battaglia; qui un solo lupo sopraffatto da due o tre Dhole, faticosamente li trascinava innanzi e nel frattempo la morte lo ghermiva; qui un cucciolo di un anno rimaneva ritto sulle zampe perché mantenuto dalla pressione della calca intorno a lui, nonostante che fosse morto da tempo, mentre la madre, resa pazza da muto furore, si rotolava più e più volte, mordendo, e passando oltre; e, forse nel più folto della mischia, un lupo ed un Dhole, dimenticando ogni altra cosa, si studiavano e manovravano per assicurarsi per primo la presa che trattiene, finché venivano travolti da un'ondata di furiosi combattenti. Una volta Mowgli sorpassò Akela che, pur con un Dhole per parte, aveva serrato le sue mascelle tutt'altro che sdentate sui lombi di un terzo; ed una volta vide Phao, coi denti piantati nella gola di un Dhole, che trascinava a forza la bestia, fin dove i lupi d'un anno avrebbero potuto finirla. Ma il grosso della battaglia era cieco scompiglio e soffocamento nel buio: era tutto un colpire, atterrare e rovesciare, latrare, gemere e sbranare [sbranare sbranare] attorno a lui, dietro a lui e sopra di lui. Col procedere della notte, il rapido turbinoso moto rotatorio aumentò. I Dhole erano intimoriti ed avevano paura di attaccare i lupi più forti, ma ancora non osavano darsi alla fuga. Mowgli sentì che presto si sarebbe giunti alla fine e si limitò ormai a colpire soltanto per paralizzare le forze avversarie. I lupi di un anno divennero più audaci; ormai si trovava il tempo di quando in quando di riprendere fiato, di scambiare una parola con un amico, e a volte il solo lampeggiare del coltello bastava a fare allontanare un Dhole. 

132. «*La carne è molto vicina all'osso*», gridò Fratel Bigio, che sanguinava da una ventina di ferite non profonde.  

133. «*Ma c'è ancora l'osso da stritolare*», rispose Mowgli. «*Eowawa! così facciamo noi nella giungla!*». La lama rossa corse come una fiamma lungo il fianco di un Dhole che era in parte nascosto dal corpo di un lupo che gli era addosso. 

134. «Preda mia! sbuffò il lupo attraverso le narici aggrinzate. «Lasciamelo!». 

135. «È ancora vuoto il tuo stomaco, solitario?» chiese Mowgli. Won-tolla era paurosamente ferito, ma la sua presa aveva paralizzato il Dhole, che non poteva girarsi per azzannarlo a sua volta. 

136. «Per il toro che mi ha riscattato», esclamò Mowgli con una risata amara, «è il senza coda!». Ed in verità si trattava del grosso capo baio. 

137. «Non è cosa saggia uccidere cuccioli e lahinis» continuò [filosoficamente] Mowgli [mentre si asciugava il sangue dagli occhi], «a meno che uno uccida anche il maschio; e prevedo che questo Won-tolla ti ucciderà». 

138. Un Dhole balzò in aiuto al suo capo; ma prima che i suoi denti avessero trovato il fianco di Won-tolla, il coltello di Mowgli gli fu piantato nella gola [e Fratel Bigio si prese cura di ciò che era rimasto]. 

139. «E così facciamo noi nella giungla», ripeté Mowgli. 

140. Won-tolla non disse una parola, solamente le sue mascelle si serravano sempre più sulla spina dorsale del suo nemico, mentre la sua stessa vita si stava spegnendo. Il Dhole fu scosso da un fremito, la sua testa ricadde ed egli giacque immobile, e Won-tolla sopra di lui. 

141. «Huh! Il debito (di sangue) è pagato», disse Mowgli. «Canta la canzone, Won-tolla». 

142. «Non caccerà mai più», disse Fratel Bigio; «ed anche Akela tace da un pezzo». 

143. «L'osso è stato stritolato!» tuonò Phao, figlio di Phaona. «Se ne vanno. Uccideteli, uccideteli, o cacciatori del Popolo Libero!».  

144. Uno dopo l'altro i Dhole si ritiravano vergognosamente da quelle scure e sanguinose spiagge verso il fiume, verso il folto della giungla, contro corrente e con la corrente, laddove vedevano libera la strada. 

145. «Il debito! Il debito!» gridò Mowgli. «Pagate il debito! Hanno ucciso il lupo solitario! Non lasciate sfuggire nemmeno un cane!». 

146. Si slanciò volando verso il fiume, coltello alla mano, per arrestare ogni Dhole che avesse osato gettarsi in acqua, quando sotto un cumulo di nove morti emersero la testa e le zampe anteriori di Akela, e allora Mowgli si lasciò cadere in ginocchio a fianco del lupo solitario. 

147. «Non l'avevo detto che sarebbe stata la mia ultima battaglia?» ansimò Akela. «È stata una buona caccia. E tu, fratellino?». 

148. «Io vivo, e molti son quelli che ho ucciso». 

149. «È quello che mi aspettavo da te. lo muoio... e vorrei morire vicino a te, fratellino». 

150. Mowgli si prese sulle ginocchia la testa orribilmente straziata e gettò le braccia attorno al collo ferito. 

151. «Come sono lontani i vecchi tempi di Shere Khan, e di un cucciolo d'uomo che ruzzolava nudo nella polvere». 

152. «No, no, io sono un lupo. Sono di una stessa pelle con il Popolo Libero», gridò Mowgli. «Non è per mia volontà che sono un uomo». 

153. «Tu sei un uomo, fratellino, lupacchiotto che io ho custodito. Tu sei un uomo altrimenti il branco sarebbe fuggito davanti ai Dhole. La mia vita la debbo a te, ed oggi tu hai salvato il branco, proprio come io una volta salvai te. Te ne sei dimenticato? Tutti i debiti sono stati pagati, adesso. Torna dal tuo popolo. Te lo dico ancora, occhio dell'occhio mio, questa caccia è finita. Torna dalla tua gente». 

154. «Non voglio andar via. Caccerò da solo nella giungla. L'ho detto».  

155. «Dopo l'estate vengono le piogge, e dopo le piogge viene la primavera. Vattene prima che tu sia costretto». 

156. «Chi mi caccerà?». 

157. «Mowgli caccerà Mowgli. Torna fra la tua gente. Torna all'uomo». 

158. «Quando Mowgli costringerà Mowgli allora andrò», Mowgli rispose. 

159. «Non c'è altro da dire», disse Akela. «Fratellino, puoi alzarmi in piedi, anch'io sono stato un capo del Popolo Libero». 

160. Con grande cura e delicatamente Mowgli spostò i corpi da parte e rizzò Akela sulle zampe, circondandolo con ambe le braccia, ed il lupo solitario trasse un ampio respiro, ed intonò il canto della morte che un capo del branco deve cantare quando muore. Il canto prese forza via via, divenendo più alto, sempre più alto, risuonando lontano di là dal fiume, finché giunse all'ultimo «*Buona caccia!*» ed Akela, allora, si liberò da Mowgli per un istante e balzò in aria e ricadde all'indietro morto sulla sua ultima e più terribile preda. 

161. Mowgli si mise a sedere con la testa sulle ginocchia, noncurante di qualsiasi altra cosa, mentre i restanti Dhole in fuga venivano raggiunti e abbattuti dalle lahinis implacabili. Poco a poco le grida si spensero, ed i lupi ritornarono zoppicanti, per le ferite che si irrigidivano, a prendere il conto dei loro morti. Quindici del branco ed una mezza dozzina di lahinis giacevano morti vicino al fiume, e degli altri nessuno era senza segni. E Mowgli rimase seduto là durante tutto questo tempo, fino al freddo albeggiare, quando l'umido muso rosso di Phao venne a poggiarsi fra le sue mani, e Mowgli si trasse indietro per mostrare lo scarno corpo di Akela. 

162. «*Buona caccia!*» disse Phao, come se Akela fosse ancora vivo; e poi, al di sopra della sua spalla morsicata, agli altri «*Ululate, cani! Un lupo è morto stanotte!*».  

163. Ma di tutta l'orda di duecento Dhole combattenti, il cui vanto era che tutte le giungle fossero loro giungla e che nessun essere vivente potesse loro resistere, neppure uno ritornò nel Dekkan a riportare notizia.

== Utilizzazione
Questo episodio delle Storie di Mowgli è ricco di contenuti che permettono molte utilizzazioni in Branco ma nello stesso tempo deve essere raccontato con una certa attenzione per i momenti di violenza, vendetta e disprezzo che appaiono in certi punti.
I momenti più cruenti e più difficili (commoventi) del racconto possono essere drammatizzati concretizzandoli con attività, danze, giochi e ambientazioni di Grandi Giochi, alcuni suggeriti nelle note.
Nella progressione personale dei nostri Lupetti possiamo far riferimento al cammino che Mowgli compie da quando è adottato dal branco di Seeonee.
Dal Mowgli delle Tane Fredde, disobbediente e che agisce di testa sua, senza ascoltare i VV.LL. e senza tenere conto delle possibili conseguenze, al Mowgli che è pronto a donare tutto se stesso per dl branco come ci appare nell'episodio dei «cani rossi».
Come Mowgli impara poco alla volta a capire e ad amare la legge della giungla e il branco a cui appartiene, e a mettere a disposizione le proprie capacità, così i Lupetti dei nostri Branchi nel loro cammino in unità passano dall'individualismo al momento in cui sono pronti a camminare «insieme verso gli altri».
Il racconto può anche essere usato quando in Branco cambia Akela, ma è importante sottolineare più che la morte di Akela il «Buona caccia» di Phao, cioè dl fatto che il Branco continua la sua vita perché continua ad esserci una Legge, e che se un V.L. ci lascia altri Vecchi Lupi sono pronti per continuare a guidare il Branco.

== Divisione del racconto
Possibili suddivisioni del racconto:
    1. capoversi 1 - 31
    2. capoversi 32 - 103
    3. capoversi 103 - 122
    4. capoversi 123 - 163