#import "../common.typ": *

= L'invasione della giungla (racconto facoltativo)

== Presentazione
È il racconto della vendetta di Mowgli contro gli uomini del villaggio: nella prima parte Mowgli, dopo che è venuto a sapere che Messua e suo marito sono in pericolo di vita per avergli concesso ospitalità, con l'aiuto dei suoi amici li libera e li salva. Successivamente, a causa dei maltrattamenti che ha visto subire da Messua, chiede di allontanare gli uomini da quel territorio e, con l'aiuto di Hathi e dei suoi tre figli, di distruggere il villaggio, sopra il quale ritorna la giungla.
È un racconto che richiede nel narratore doti di misura e capacità di elaborazione notevoli per renderlo accettabile sotto il profilo morale. Interessante però può essere osservare il concetto di «giustizia» di Mowgli, rispetto a quella più meschina del marito di Messua, o più primitiva di Buldeo e di tutti gli abitanti del villaggio. Il brano comunque non offre precisazioni ulteriori sulle figure morali della giungla. La figura di Mowgli invece, come risulta dalla narrazione, non sempre è esattamente quella che noi vorremmo raccontare ai nostri Lupetti.

== Racconto

#canto[
Velate, coprite, avvolgete ogni cosa, \
o liane robuste, erbe tutte e voi fiori... \
Spegnete il suon della razza orgogliosa, \
la vista, il tocco e, finanche gli odori! \
Sopra le ceneri nere del fuoco, \
or batte la chiara pioggia lucente; \
su incolti campi le daine fra poco \
libere alfin dal terror della gente \
a luce daran il cucciolo atteso; \
crollate le case, il borgo morente \
nel nulla sparì. Da panico preso \
ognuno fuggì, per non ritornare \
là dove la giungla l'ebbe sorpreso. \
]

\

1. [Ricordate che] Mowgli, dopo aver fissato la pelle di Shere Khan sulla Rupe del Consiglio, disse a tutti quelli che erano restati nel branco di Seeonee che da allora in poi egli avrebbe cacciato da solo nella giungla; ed i quattro figli di Mamma e Babbo Lupo dissero che essi avrebbero cacciato con lui. _Ma non è una cosa facile quella di cambiare la propria vita tutta d'un tratto_... e specialmente nella giungla. La prima cosa che Mowgli fece, non appena il disorganizzato branco ebbe tagliata la corda, fu di tornarsene alla tana paterna, e di dormire per un giorno ed una notte di fila. Raccontò poi a Mamma Lupa e a Babbo Lupo tutto quello che essi potevano capire delle sue avventure fra gli uomini; e quando egli fece balenare su e giù, al sole del mattino, la lama del suo coltello da caccia - lo stesso col quale aveva scuoiato Shere Khan - essi dissero che aveva imparato qualche cosa. Allora Akela e Fratel Bigio dovettero spiegare la parte avuta nell'epica carica dei bufali nel burrone, e Baloo si arrampicò fino in cima alla collina per sentire la storia per intero, e Bagheera si lisciò il pelo, per pura delizia, nel sentire il modo con il quale Mowgli aveva condotto la sua guerra. 

2. L'alba era già trascorsa da tempo, ma nessuno nemmeno si sognava di andare a dormire, e di quando in quando durante il discorso, Mamma Lupa alzava di colpo il muso per fiutare con profonda soddisfazione, ogni volta che il vento gli recava l'odore della pelle di Shere Khan dalla Rupe del Consiglio. 

3. «Se non fosse stato per Akela e per Fratel Bigio, qui», disse Mowgli alla fine, «non avrei potuto far nulla. Oh! mamma, mamma! Se tu avessi potuto vedere i neri bufali della mandria rovesciati giù nel burrone, oppure mentre si scagliavano attraverso la porta, quando il  branco degli uomini mi tirava le pietre». 

4. «Sono ben contenta di non aver assistito a questa scena», disse Mamma Lupa, irrigidendosi. «Non è mia abitudine tollerare che i miei cuccioli siano cacciati qua e là come sciacalli. Io certo avrei preteso un prezzo dal branco degli uomini; ma avrei risparmiato la donna che ti dette del latte. Sì, avrei risparmiato lei sola». 

5. «Pace, pace, Raksha!» disse Babbo Lupo, con dolcezza. «Il nostro ranocchio è tornato... [è così saggio che persino suo padre dovrebbe leccargli i piedi]; e cos'è mai una ferita più o meno sulla testa? Lasciamo stare gli uomini». All'unisono Baloo e Bagheera fecero eco: «Lasciamo stare gli uomini». 

6. Mowgli, con la testa poggiata al fianco di Mamma Lupa, rise soddisfatto, e disse che, da parte sua, non desiderava per davvero e mai più, né sentire, né fiutare l'uomo. 

7. «Ma che sarà», disse Akela, drizzando l'orecchio, «che sarà se gli uomini non ti vorranno lasciar stare, fratellino?». 

8. «Siamo in cinque» disse Fratel Bigio, guardando in giro la compagnia, e facendo scattare le mascelle sull'ultima parola. 

9. «Anche noi potremmo partecipare a questa caccia», aggiunse Bagheera, con un lieve frusta frusta della coda, guardando Baloo. «Ma perché pensare agli uomini ora, Akela?». 

10. «La ragione c'è» rispose il lupo solitario: «Dopo che la pelle di quel ladrone giallo fu appesa alla rupe, io tornai indietro lungo la nostra traccia fino al villaggio, avendo cura di mettere i piedi nelle mie stesse orme, voltandomi da una parte, e sdraiandomi a terra, per rendere confusa la traccia nel caso che qualcuno avesse voluto seguirla. Ma quando ebbi imbrogliata la traccia in tal modo che io stesso a stento riuscivo a riconoscerla, Mang, il pipistrello, venne planando tra gli alberi e si appese in alto sopra di me. Disse Mang: «Il villaggio del branco degli uomini che ha scacciato il cucciolo d'uomo, ronza come un nido di calabroni». 

11. «*È stata una pietra grossa quella che ho lanciato*», ridacchiò Mowgli che spesso si era divertito a lanciare papaie mature dentro i nidi di calabroni, fuggendo poi di gran corsa a gettarsi nello stagno più vicino, prima che i calabroni lo raggiungessero.  

12. «Domandai a Mang che cosa avesse visto. Mi rispose che il fiore rosso era sbocciato alle porte del villaggio e che gli uomini vi sedevano attorno armati di fucili. Ora, io so bene, perché ne ho le mie vecchie cicatrici indurite sulle spalle e sulla schiena, che gli uomini non portano i fucili per divertimento. Tra non molto un uomo col suo fucile sarà sulla nostra traccia... se già non la sta seguendo». 

13. «Ma perché dovrebbero seguirmi? Gli uomini mi hanno cacciato. Che vogliono ancora?» ribatté Mowgli adirato. 

14. «_Tu sei un uomo, fratellino_», ribatté Akela. «Non sta a noi, liberi cacciatori, di sapere quello che i tuoi simili faranno, e perché». 

15. Ebbe appena il tempo di tirar via la zampa, che il coltello da caccia venne a conficcarsi profondamente nel terreno. Mowgli colpiva più velocemente di quanto l'occhio umano normalmente possa seguire, ma Akela era un lupo; e perfino un cane, che ha enormemente degenerato dal suo antenato, il lupo selvaggio, riesce a destarsi da un sonno profonda per la ruota di un carro che lo sfiori sul fianco, e riesce a schizzar via prima che la ruota sia sopra. 

16. «Un'altra volta» disse Mowgli con tutta calma [rimettendo il coltello nel fodero], «parla del branco degli uomini e di Mowgli in due fiati distinti... non in uno solo». 

17. [«Phff! Quello è un dente aguzzo» disse Akela annusando il taglio che la lama aveva fatto per terra, «ma la vita tra gli uomini ti ha guastato l'occhio. Avrei avuto il tempo di ammazzare un daino mentre colpivi»]. 

18. Bagheera balzò sulle zampe, lanciò in alto la testa più che poté, fiutò, irrigidita in tutto il suo corpo pur così sinuoso. Rapidamente Fratel Bigio seguì il suo esempio, tenendosi sulla sinistra per prendere il vento che soffiava da destra, mentre Akela balzò per cinquanta yarde controvento, e, a metà raccolto per il salto, s'irrigidì anch'esso. *Mowgli guardava pieno di ammirazione.* Sapeva riconoscere molte cose al fiuto come assai pochi uomini possono fare, ma non aveva mai potuto raggiungere la sensibilità sottilissima e prontissima di un naso della giungla; e i tre mesi passati nel villaggio fumoso lo avevano fatto regredire terribilmente. Tuttavia si umettò il dito, se lo strofinò sul naso, e si eresse in tutta la sua statura per afferrare l'effluvio più alto che, per quanto più debole, è certamente il più puro. 

19. «Un uomo!» ringhiò Akela, accosciandosi sulle anche. 

20. «Buldeo!» disse Mowgli, mettendosi a sedere «sta seguendo la nostra traccia, e laggiù si vede il luccichìo del sole sul suo fucile. Guardate!». 

21. Non era stato che un guizzo di sole, durato una frazione di secondo, sulle finiture di ottone del vecchio moschetto, ma nient'altro nella giungla occhieggia proprio con quel lampo caratteristico, tranne quando le nuvole corrono per il cielo. Allora un pezzetto di mica, od un piccolo specchio d'acqua, oppure una semplice foglia tutta lucida possono lampeggiare come un eliografo. Ma quel giorno era senza nubi e calmo. 

22. «Lo sapevo che gli uomini ci avrebbero seguito», esclamò Akela con aria di trionfo. «Non per nulla ho guidato il branco». 

23. I quattro non dissero nulla, ma corsero ventre a terra giù per la collina confondendosi tra rovi e sottoboschi, come la talpa si confonde e dilegua in un prato. 

24. «Dove andate voi senza un ordine?» gridò Mowgli. 

25. «Sh! Rotoleremo il suo teschio qui davanti a te prima di mezzogiorno!» rispose Fratel Bigio. 

26. «Indietro! Tornate indietro e aspettate. *L'uomo non mangia l'uomo!*» Mowgli strillò. 

27. «Ma chi era un lupo appena pochi momenti fa? [Chi mi ha scagliato contro il coltello soltanto per aver pensato che potesse essere un uomo?]» domandò Akela, mentre i quattro tornavano indietro controvoglia e si accucciavano. 

28. «Devo dunque dar spiegazioni per ogni cosa che decida di fare?» disse Mowgli con impeto. 

29. «*Ecco l'uomo!*» mormorò Bagheera sotto i baffi. «Proprio così parlavano gli uomini attorno alle gabbie del re ad Oodeypore. Noi della giungla sappiamo che l'uomo è il più saggio di tutti. Ma se dovessimo dar retta ai nostri orecchi, potremmo pensare che è il più sciocco di tutti». Poi, alzando la voce, soggiunge: «Il cucciolo d'uomo ha ragione in questo. Gli uomini cacciano in branchi. Ucciderne uno, a meno di non sapere ciò che gli altri faranno, è cattiva caccia. Venite, andiamo a vedere quali sono le intenzioni di questo uomo nei nostri confronti.».  

30. «Noi non verremo», brontolò Fratel Bigio. «Va' a caccia da solo, fratellino. Noi sappiamo ciò che vogliamo. Il teschio a quest'ora sarebbe stato già pronto per esser portato qui». 

31. Mowgli era stato a guardare uno per uno tutti i suoi amici, con il petto ansante e gli occhi pieni di lacrime. Avanzò a gran passi verso i lupi e cadendo su un ginocchio, disse: «Non so ciò che voglio, dunque? Guardatemi!». 

32. Quelli si mostrarono subito a disagio, e quando i loro occhi cercarono di sfuggire ai suoi, egli li richiamò più e più volte, finché il pelo si fu drizzato per tutto il loro corpo, e tremarono in tutte le membra, mentre Mowgli continuava a fissarli e a fissarli. 

33. «Allora», disse infine, «di noi cinque, chi è il capo?». 

34. «Il capo sei tu, fratellino», disse il Fratel Bigio e leccò il piede a Mowgli. 

35. «Seguitemi, allora», disse Mowgli, ed i quattro si mossero alle sue calcagna, con le code tra le gambe. 

36. «Questo deriva dall'aver vissuto nel branco degli uomini», disse Bagheera, scivolando verso il basso dietro di loro. «C'è qualche altra cosa nella giungla, adesso, oltre la legge della giungla, Baloo». 

37. Il vecchio orso non rispose alcunché, ma pensava a molte cose. 

38. Mowgli tagliò di traverso la giungla, senza fare il minimo rumore, sempre tenendosi ad angolo retto con il sentiero tenuto da Buldeo, fintantoché, scostando i rami del sottobosco, riuscì a vedere il vecchio, col moschetto in spalla, che correva, con trotto simile a quello del cane, sulla traccia di due notti prima. 

39. Ricorderete che Mowgli aveva lasciato il villaggio recando sulle spalle il pesante fardello della pelle fresca di Shere Khan, mentre Akela e Fratel Bigio trottavano dietro a lui, pertanto la triplice traccia era molto marcata. Dopo poco Buldeo arrivò al punto dove Akela, come sapete, era tornato indietro ed aveva confuso tutte le orme. Qui si mise a sedere, tossì e bofonchiò, e fece piccole puntate attorno attorno nella giungla per cercare di ritrovare la giusta traccia, e per tutto il tempo si tenne sempre a tiro di sasso da coloro che lo stavano osservando. _Nessuno riesce ad essere così silenzioso quanto un lupo, quando non vuole essere udito_; e Mowgli che secondo i lupi si muoveva con molta goffaggine, sapeva andare e venire come un'ombra. Giravano attorno al vecchio, come un branco di delfini gira intorno ad una nave spinta a tutta velocità e, mentre così gli stavano attorno, parlavano tra di loro senza alcuna preoccupazione perché i loro discorsi erano di un tono al di sotto del tono più basso percepibile da un orecchio umano non esercitato. (All'altra estremità della scala, il vertice era rappresentato dall'alto squittio di Mang, il pipistrello, che moltissima gente non riesce a percepire affatto. Il linguaggio di tutti gli uccelli e pipistrelli e insetti partono appunto da quella nota in su). 

40. «Questo è più divertente di qualsiasi caccia» disse Fratel Bigio, mentre Buldeo si chinava, sbirciava e sbuffava. «Sembra un cinghiale che si sia smarrito nella giungla presso il fiume. Cosa dice?». Buldeo stava brontolando furiosamente. 

41. Mowgli tradusse. «Dice che interi branchi di lupi devono aver danzato attorno a me. Dice che non ha mai visto in vita sua una traccia simile a questa. Dice che è stanco.». 

42. «Sarà ben riposato, prima che riesca a ritrovarla», disse Bagheera freddamente, mentre sgusciava dietro un albero, in quella specie di mosca-cieca che stavano giocando. «Ed ora, che farà quel mingherlino?». 

43. «Mangerà, o sbufferà fumo dalla bocca. Gli uomini si trastullano sempre con la bocca», disse Mowgli; ed i silenziosi inseguitori videro il vecchio riempire, e accendere una pipa ad acqua e cominciare a tirare le sue brave boccate, mentre gli altri prendevano buona nota dell'odore di quel tabacco, in modo da esser ben certi di riconoscere Buldeo anche nella notte più oscura, se fosse servito. 

44. In quel mentre, un gruppo di carbonai, di quelli che fanno il carbone di legna nei boschi, venne giù per il sentiero, e naturalmente si fermò per scambiare qualche parola con Buldeo, la cui fama di cacciatore si estendeva per almeno venti miglia all'intorno. Tutti si misero a sedere e a fumare, e Bagheera e gli altri facevano capolino e osservavano di nascosto, mentre Buldeo cominciò a raccontare, da un capo all'altro, la storia di Mowgli, il ragazzo-diavolo, naturalmente con aggiunte e invenzioni. Come egli di persona avesse in verità ucciso Shere Khan; come Mowgli si fosse trasformato in lupo, battagliando con lui  l'intero pomeriggio e, di nuovo trasformandosi in ragazzo, avesse stregato il fucile di Buldeo, in modo che, pur essendo puntato su Mowgli, la palla aveva descritto un angolo, andando ad uccidere proprio uno dei bufali di Buldeo stesso; ed infine come il villaggio tutto, ben conoscendolo come il più coraggioso cacciatore di Seeonee, lo avesse spedito ad uccidere il famoso ragazzo-diavolo. Nel frattempo però il villaggio si era impadronito di Messua e del marito di lei, che erano senza alcun dubbio il padre e la madre del ragazzo-diavolo, li aveva chiusi e serrati nella loro casa, e ben presto sarebbero stati messi alla tortura per farli confessare di essere un mago e una strega, dopo di che dovevano essere bruciati vivi. 

45. «Quando, quando?» si interessarono i carbonai, molto rallegrati all'idea di assistere alla cerimonia. 

46. Buldeo li rassicurò che nulla sarebbe stato fatto prima del suo ritorno, perché il villaggio aveva deciso che anzitutto doveva essere ucciso il ragazzo della giungla. In seguito si sarebbero disfatti di Messua e del marito e spartiti i loro campi e i bufali fra tutto il villaggio. E, dopo tutto, il marito di Messua aveva dei bufali veramente eccezionali. L'opinione di Buldeo era che sterminare gli stregoni fosse opera eccellente; e gente che aveva accolto ragazzi-lupo usciti dalla giungla non poteva che appartenere alla peggiore razza di streghe. 

47. Ma, domandarono i carbonai, cosa sarebbe accaduto se gli Inglesi ne fossero venuti a conoscenza? Gli Inglesi, per quanto era giunto alle loro orecchie, erano un popolo assolutamente pazzo, che non avrebbe permesso ad onesti contadini di uccidere streghe in tutta pace. 

48. Non c'è da preoccuparsi, rispose Buldeo. Il capo del villaggio avrebbe segnalato che Messua e suo marito erano morti a seguito di una morsicatura di serpente. Tutto ciò era stato già stabilito, e la sola cosa importante era ora quella di uccidere il ragazzo-lupo. Non era capitato per caso a loro di aver visto qualche cosa del genere? 

49. I carbonai si guardarono intorno circospetti e ringraziarono la loro buona stella di non aver fatto incontri simili; ma non avevano alcun dubbio che un coraggioso come Buldeo era l'uomo che l'avrebbe certamente scovato, se quella era impresa da uomini. Il sole era già piuttosto basso, e perciò pensavano che sarebbe stato meglio proseguire subito per il  villaggio di Buldeo a dare un'occhiata alla strega maledetta. Buldeo allora disse che, pur essendo suo dovere uccidere il ragazzo-demonio, non poteva assolutamente permettere che un gruppo di uomini disarmati se ne andasse in giro per la giungla, dalla quale in qualsiasi minuto poteva saltar fuori il lupo-demonio, senza scortarli. Pertanto li avrebbe accompagnati, e se mai fosse apparso il figlio dello stregone... beh, avrebbero visto come il miglior cacciatore di Seeonee trattava certe cose. Il bramino, disse, gli aveva dato un incantesimo contro quella creatura e perciò non c'era assolutamente nulla da temere. 

50. «Che cosa dice? Che cosa dice? Che cosa dice?» badavano a ripetere i lupi ogni pochi minuti; e Mowgli traduceva, finché arrivò alla parte relativa alla stregoneria, cosa troppo complicata per lui, e così disse che l'uomo e la donna che erano stati tanto gentili con lui erano stati messi in trappola. 

51. «_Ma come!_» esclamò Bagheera, «_l'uomo mette in trappola l'uomo?_».

52. «Così dice. Non riesco a capire bene il discorso. Sono tutti presi dalla pazzia. _Che cosa hanno a che fare con me Messua e suo marito, da essere messi in trappola; e che significano tutti questi discorsi del fiore rosso?_ Bisogna che ci veda chiaro. Qualunque cosa abbiano intenzione di fare a Messua non la faranno finché Buldeo non ritorni. Perciò...». Mowgli si mise a riflettere intensamente, giocherellando con le dita sul manico del coltello da caccia, mentre Buldeo e i carbonai, in fila indiana, molto coraggiosamente si mettevano in marcia. 

53. «Andrò di gran corsa fino al branco degli uomini», disse infine Mowgli. 

54. «E questi?» domandò Fratel Bigio con uno sguardo affamato alle schiere brune dei carbonai. 

55. «Accompagnateli con qualche canzone fino a casa», disse Mowgli con un sogghigno. «Non desidero che arrivino alle porte del villaggio prima del buio. Sarete capaci di trattenerli?». 

56. Fratel Bigio scoprì i suoi denti bianchi con disprezzo. «Possiamo farli girare tondo tondo in cerchio, come capre legate al loro paletto... se conosco l'uomo». 

57. «Non ho bisogno di tanto, cantate un poco per loro, che non si sentano soli lungo la strada, e, Fratel Bigio, non è necessario che la canzone sia delle più dolci. Vai con loro Bagheera, ed aiutali a tener su il canto. Quando la notte sarà calata, ci incontreremo presso il villaggio... Fratel Bigio conosce il posto».  

58. «Non è una caccia leggera lavorare per un cucciolo d'uomo. Quando potrò andare a dormire?» disse Bagheera sbadigliando, ma i suoi occhi mostravano quanto deliziosamente pregustasse il divertimento. «Io, cantare per degli uomini ignudi! Via, proviamoci!!». 

59. Abbassò la testa in modo che il suono, diretto verso il suolo, potesse trasmettersi lontano, e gridò un lungo, lungo «Buona caccia»... Un richiamo notturno nel pomeriggio, che fu proprio abbastanza spaventevole come inizio. Mowgli lo sentì rombare, alzarsi, cadere ed infine spegnersi alle sue spalle in una specie di lamento da far venire i brividi, e rise fra sé, mentre correva nella giungla. Poté vedere i carbonai stretti ammucchiati; e la canna del facile di Buldeo, ondeggiante come foglie di banana, puntarsi in ogni direzione nello stesso istante. Allora a sua volta Fratel Bigio lanciò lo Yala-hi! Yaaha!, i richiami per la caccia al maschio, quando il branco spinge innanzi a sé il nilgau o il grande bufalo turchino, e sembrò che venisse dagli estremi limiti della terra, più vicino, sempre più vicino, fino a che terminò in un grido acuto troncato di colpo. Gli altri tre risposero, e gli ululati divennero tali che _Mowgli stesso avrebbe giurato che il branco tutto stesse in caccia al gran completo_, e poi tutti proruppero nel magnifico *canto del mattino nella giungla*, con tutte le sue modulazioni, fioriture e arricchimenti che ogni lupo dalla voce profonda conosce nel branco. [Quella che ve ne dò è soltanto una trascrizione appena abbozzata, ma voi dovete cercare d'immaginare come suoni, quando viene ad interrompere il silenzio pomeridiano della giungla]:

#canto[
Un momento fa i nostri corpi  \
non proiettavano ombra sulla pianura; \
ora invece scure e fosche ci seguono \
mentre a lunghi passi torniamo alla tana. \
Nel silenzioso mattino alberi e rocce \
si stagliano netti, forti e nudi. \
Ora lasciate il richiamo: *«Buon riposo \
a chi osserva la legge della giungla!».* \

I nostri popoli, adorni di pelliccia o di corna, \
corrono alla tana nascosta. \
I signori della giungla stanno in pace \
accucciati e silenziosi nella tana. \
Ora i buoi aggiogati di nuovo all'aratro, \
 cominciano il loro lavoro duro e modesto. \

Ed ecco l'alba rossa e splendente \
avvampa sul talào acceso. \
Alle tane, Hò! Su tornate! Il sole splende oltre i prati sussurranti, \
un mormorante allarme passa frusciando \
tra i giovani bambù. I boschi noti \
son resi estranei dalla luce del giorno \
noi volgiamo intorno gli occhi abbacinati. \
Mentre l'anitra, su nel cielo, grida selvaggiamente \
«Il giorno, il giorno è dell'uomo!» \

La rugiada, che lo aveva bagnato nel cammino, \
è già svanita dal nostro pelo \
e sulla riva dove abbiamo bevuto \
la creta fangosa si raggrinza e si spezza \
e il buio traditore dileguando svela \
il crudo segno di artigli possenti; \
il richiamo ascoltate: *«Buon riposo \
a chi osserva la legge della giungla».* \
]

60. Ma nessuna traduzione può renderne a pieno l'effetto, o esprimere lo scherno che i quattro mettevano in ogni parola del canto, dopo ch'ebbero udito lo scroscio sugli alberi, fatto dagli uomini che precipitosamente si arrampicavano su per i rami, e che Buldeo ebbe incominciato a ripetere tutta una serie d'incantesimi e formule magiche. Dopo di che si misero a giacere e dormirono, giacché, come tutti coloro che vivono della propria fatica, avevano delle abitudini regolari; e *nessuno è in grado di lavorare bene, se non ha dormito bene*. 

61. Nel frattempo Mowgli si lasciava alle spalle miglia e miglia, nove all'ora, equilibrato e veloce, felice di trovarsi così in forma, dopo tutti i mesi passati fra le pastoie degli animali. La sola idea che aveva in mente era quella di liberare Messua e suo marito dalla trappola, qualunque essa fosse. Più tardi, promise a se stesso, avrebbe pagato largamente il suo debito verso il villaggio.  

62. Era il crepuscolo quando rivide i terreni di pascolo, che ricordava benissimo, e l'albero del dhâk sotto il quale Fratel Bigio l'aveva aspettato quella mattina in cui aveva ucciso Shere Khan. In collera com'era contro l'intera razza umana ed il suo consorzio, appena guardò i tetti del villaggio sentì qualcosa che gli balzava in gola e dovette rallentare per prendere fiato. Si accorse che tutti erano rientrati dai campi più presto del solito e che, invece di dedicarsi a cucinare il pasto serale, si erano radunati in folla sotto l'albero del villaggio, dove discutevano e gridavano. 

63. «_Gli uomini debbono sempre stare a preparare trappole per gli altri uomini, altrimenti non sono contenti_», disse Mowgli. «L'altra notte si trattava di Mowgli... e quella notte sembra ormai lontana di molte piogge. Stanotte è per Messua e suo marito. Domani, e per molte altre notti in seguito, si tratterà di nuovo di Mowgli». 

64. Strisciò esternamente lungo il muro di cinta finché arrivò alla capanna di Messua e guardò nella stanza dalla finestra. Là giaceva Messua, imbavagliata, legata mani e piedi, che respirava pesantemente e si lamentava; il marito era legato alla spalliera del letto, dipinta a colori vivaci. La porta della capanna, che si apriva sulla strada, era sbarrata e tre o quattro persone erano sedute di fuori, con le spalle appoggiate ad essa. 

65. Mowgli conosceva molto bene gli usi e i costumi degli abitanti del villaggio. Ne dedusse che fintantoché essi avevano da mangiare, parlare e fumare non avrebbero fatto altro; d'altra parte appena avessero mangiato, avrebbero cominciato ad essere pericolosi. Buldeo non avrebbe tardato molto e, se la scorta che gli aveva dato aveva fatto il suo dovere, Buldeo avrebbe avuto molte cose interessanti da raccontare. Ciò considerato, entrò dalla finestra, e chinatosi sopra l'uomo e la donna, tagliò i lacci, tolse i bavagli e cercò con lo sguardo nella capanna per rinfrescarli con un po' di latte. 

66. Messua era quasi impazzita dal dolore e dallo spavento (era stata percossa e lapidata per tutta la mattina), e Mowgli fece appena in tempo a metterle una mano sulla bocca per reprimere un urlo. Il marito era soltanto stralunato e in collera, e si sedette in un cantone a ripulirsi e rassettarsi la barba mezza strappata. 

67. «Lo sapevo... lo sapevo che sarebbe venuto», singhiozzò Messua. «Adesso son certa che è mio figlio!» e si strinse Mowgli al cuore. Fino a quel momento Mowgli era stato perfettamente calmo, ma da allora cominciò a tremare in tutto il corpo, cosa che lo sorprese enormemente.  

68. «_Perché questi lacci? Perché ti hanno legata?_» domandò dopo una pausa. 

69. «_Per essere messi a morte, perché ti avevamo accolto come un figlio... Per quale altra ragione, se no?_» disse l'uomo con fare ritroso. «Guarda, sto ancora sanguinando!». 

70. Messua non disse nulla, ma era alle sue ferite che Mowgli guardava, e lo sentirono chiaramente digrignare i denti, quando vide il sangue. 

71. «Chi ha fatto questo?» domandò. «C'è un prezzo da pagare». 

72. «Tutto il villaggio. Ero troppo ricco. Avevo bestiame. Di conseguenza ci hanno proclamati stregoni, lei ed io, per averti dato asilo». 

73. «Non capisco. Lascia che Messua mi racconti lei la storia». 

74. «Io ti ho dato il latte, Nathoo, ti ricordi?» disse Messua timidamente. «Perché tu eri mio figlio, che la tigre aveva preso, e perché ti amavo teneramente. Essi dissero che ero tua madre, la madre di un demonio, e perciò meritevole di morte». 

75. «E che cos'è un demonio?» chiese Mowgli. «La morte l'ho vista». 

76. L'uomo levò su di lui uno sguardo disperato, ma Messua si mise a ridere. «Lo vedi!» disse rivolta al marito, «Io lo sapevo, l'avevo sempre detto che non era uno stregone. È mio figlio... mio figlio!». 

77. «Figlio o stregone, che c'importa ormai di questo?» rispose l'uomo. «Tanto ormai siamo bell'e morti». 

78. «Laggiù c'è la strada che conduce nella giungla»... indicò Mowgli attraverso la finestra. «Avete mani e piedi liberi. Andatevene, ora». 

79. «Noi non conosciamo la giungla come tu la conosci, figlio mio» cominciò Messua. «Non penso che potrei camminare per molto». 

80. «E tutti gli uomini e le donne del villaggio ci sarebbero addosso e ci trascinerebbero di nuovo qui», aggiunse il marito. 

81. «Hum!» fece Mowgli, solleticandosi la palma della mano con la punta del suo coltello da caccia; «Io non desidero fare del male a nessuno in questo villaggio... per ora. Ma non  credo ch'essi riusciranno a fermarvi. Tra pochissimo tempo, avranno molte altre cose alle quali pensare. Ah!» alzò la testa e stette ad ascoltare il vocìo e il calpestìo che venivano da fuori. «Ecco che finalmente è stato concesso a Buldeo di rientrare». 

82. «Era stato mandato stamattina per ammazzarti», gridò Messua. «Non l'hai incontrato?» 

83. «Sì. Noi... io l'ho incontrato. Avrà tutto un racconto da fare ora, e mentr'egli parla, ci sarà il tempo di fare molte cose. Ma prima bisogna che io sappia ciò che intendono fare. Pensate intanto a dove vorreste andare e me lo direte al mio ritorno». 

84. Spiccò un salto attraverso la finestra e corse lungo il muro, sempre all'esterno, finché giunse a portata d'orecchio della folla attorno all'albero di fico. Buldeo era sdraiato a terra, tossiva e gemeva, mentre ciascuno lo copriva di domande. I capelli gli si erano sciolti sulle spalle; aveva le mani e le ginocchia sbucciate per essersi arrampicato sugli alberi; poteva appena parlare, ma sentiva acutamente l'importanza della sua posizione. Di quando in quando lasciava andare qualche parola di diavoli, diavoli canori, e di incantesimi magici, tanto per dare agli ascoltatori un assaggio di ciò che sarebbe venuto fuori. Poi chiese acqua da bere. 

85. «Bah!» fece Mowgli. «_Chiacchiere... chiacchiere! Parlare, parlare! Gli uomini sono fratelli di sangue del Bandar-log_. Adesso si deve sciacquare la bocca; poi dovrà sbuffare fumo, e quando tutto questo sarà stato fatto, avrà ancora da cominciare la storia. Sono proprio saggi... gli uomini. Non lasceranno nessuno a guardia di Messua, finché le loro orecchie non saranno imbottite dalle storie di Buldeo. Ed io... sto diventando pigro come loro!». 

86. Si scrollò e, come ombra, ritornò indietro alla capanna. Stava per rientrare dalla finestra, quando sentì un tocco che gli sfiorava il piede. 

87. «Mamma» disse, perché quella lingua la conosceva bene, «che fai tu, qui?». 

88. «_Ho sentito i miei figli che cantavano nei boschi, ed ho seguito quello che amo di più_. Ranocchietto, m'è venuto il desiderio di vedere quella donna che ti ha dato il latte», disse Mamma Lupa, tutta umida di rugiada. 

89. «L'avevano legata e vorrebbero ucciderla. Ho tagliato i suoi lacci ed ella se ne andrà col suo uomo via per la giungla». 

90. «Anch'io li seguirò. Sono vecchia ma non ancora sdentata». Mamma Lupa si rizzò sulle zampe posteriori e guardò dalla finestra nel buio della capanna.  

91. Dopo un minuto si lasciò ricadere senza rumore alcuno, e tutto quello che disse fu: «Io ti ho dato il latte per prima; ma Bagheera dice la verità: *l'uomo torna all'uomo, alla fine*». 

92. «Forse», rispose Mowgli, con il viso atteggiato a molta tristezza; «ma, per questa notte, sono molto lontano da quella traccia. Aspetta qui; ma non farti vedere da lei». 

93. «Tu non hai mai avuto paura di me, ranocchietto», osservò Mamma Lupa, indietreggiando fra l'erba alta, e scomparendo, come sapeva fare lei. 

94. «Ed ora», disse Mowgli lietamente, volteggiando di nuovo nella capanna, «sono ancora tutti seduti attorno a Buldeo, che sta raccontando quello che non è accaduto. Quando avrà finito di raccontare, dicono che verranno sicuramente qui con il fiore... con il fuoco e vi bruceranno entrambi. E allora?». 

95. «Ho parlato con il mio uomo», rispose Messua. «Khanhiwara è a trenta miglia da qui, ma a Khanhiwara potremo trovare gli Inglesi...». 

96. «Di che branco si tratta?» domandò Mowgli. 

97. «Non so. Sono bianchi e si dice che governino tutta questa terra e che non permettano alla gente di bruciare gli altri o di batterli senza testimoni. Se potremo arrivare laggiù stanotte, vivremo, altrimenti siamo morti». 

98. «*Vivrete, allora*. Nessun uomo oltrepasserà le porte stanotte. Ma che cosa sta facendo, lui?». Infatti il marito di Messua stava carponi a scavare in un angolo della capanna. 

99. «È quel suo po' di denaro», spiegò Messua. «Non possiamo portar via altro». 

100. «Ah, ho capito. _È quella roba che passa da mano a mano e non diventa mai più calda per questo_. Se ne servono anche fuori di qui?» s'informò Mowgli. 

101. L'uomo lo guardò irato. «È un pazzo, se non è un demonio», brontolò. «Con il denaro posso comprare un cavallo. Siamo troppo mal ridotti per poter camminare a lungo, e tutto il villaggio ci inseguirà al massimo tra un'ora». 

102. «Ti dico che non vi seguiranno finché non lo vorrò; ma l'idea del cavallo è buona, perché Messua è stanca». Il marito si rialzò e legò tutte le sue rupìe nella fascia che portava stretta alla vita. Mowgli aiutò Messua ad uscire per la finestra, e la fresca aria della notte la animò; ma la giungla alla luce delle stelle appariva molto buia e terribile.  

103. «Conoscete la strada fino a Khanhiwara?» mormorò Mowgli. 

104. Essi fecero cenno di sì. 

105. «Bene. Ricordatevi, adesso, che non c'è da aver paura. E non c'è bisogno d'andare in fretta. Soltanto... soltanto potrà esserci qualche piccolo canto nella giungla, davanti e dietro di voi». 

106. «Credi, forse, che avremmo affrontato i rischi di notte nella giungla, se non fosse stata la paura d'esser bruciati vivi? È meglio essere uccisi dalle belve piuttosto che dagli uomini», disse il marito di Messua; ma Messua guardò Mowgli e sorrise. 

107. «Sto dicendo», rispose Mowgli, proprio come se fosse Baloo quando ripeteva per la centesima volta una vecchia legge della giungla ad un cucciolo di tardo comprendonio, «sto dicendo che _non una zanna in tutta la giungla si snuderà contro di voi, né una zampa si alzerà nella giungla contro di voi_. Né uomini né bestie vi fermeranno prima che voi siate giunti in vista di Khanhiwara. Ci sarà una scorta attorno a voi». Si rivolse vivacemente a Messua, dicendo: «Lui non ci crede, ma tu mi credi?». 

108. «Sì, certamente, figlio mio. Uomo, fantasma o lupo della giungla, io ti credo». 

109. «Lui avrà paura quando udrà il mio popolo cantare. Tu sai e comprenderai. Andate, dunque, e con tutta calma perché non c'è alcun bisogno di affrettarsi. Le porte del villaggio sono chiuse».

110. Messua si gettò ai piedi di Mowgli singhiozzando, ma egli prestamente la risollevò, con un brivido. Allora ella gli si appese al collo e gli disse tutte le parole di benedizione che le vennero alla mente. Suo marito invece faceva scorrere lo sguardo corrucciato sui suoi campi, e disse: «Se arriveremo a Khanhiwara e riuscirò a farmi ascoltare dagli Inglesi, solleverò contro il capo del villaggio, contro Buldeo e tutti gli altri un tale processo che ridurrò il villaggio alla miseria. Mi dovranno pagare il doppio per i raccolti che non avrò coltivato e per i bufali che non avrò nutrito. Mi si dovrà rendere una grande giustizia». 

111. Mowgli scoppiò a ridere. «Non so che cosa sia la giustizia, ma... torna alle prossime piogge e vedrai cosa sarà rimasto». 

112. Si avviarono, così, verso la giungla, e Mamma Lupa saltò su dal suo nascondiglio. 

113. «Seguili!» disse Mowgli; «e fa' in modo che tutti nella giungla sappiano che quei due  debbono arrivare sani e salvi. Lancia un richiamo. Vorrei chiamare Bagheera». 

114. Il lungo, cupo ululato si levò, poi si smorzò e Mowgli vide il marito di Messua farsi piccolo per la paura e voltarsi, pronto a correre indietro alla sua capanna. 

115. «Andate avanti», gridò Mowgli incoraggiante. «Vi avevo avvertiti che ci sarebbero stati dei canti. Quel richiamo vi seguirà fino a Khanhiwara. *È il favore della giungla*». 

116. Messua spinse avanti il marito e l'oscurità si richiuse su di loro, e su Mamma Lupa; contemporaneamente Bagheera spuntò quasi sotto i piedi di Mowgli, tutta fremente di quell'ebbrezza della notte che rende scatenato il popolo della giungla. 

117. «Mi vergogno per i tuoi fratelli», disse, ronfando. 

118. «Perché? Non hanno cantato con grazia per Buldeo?» domandò Mowgli. 

119. «Benissimo, hanno cantato; fin troppo! Hanno fatto dimenticare perfino a me la mia fierezza, e, per la serratura rotta che mi ha liberato, sono andata per la giungla cantando come a primavera! Non ci hai sentiti?». 

120. «Stavo inseguendo altre prede. Domandalo a Buldeo se la canzone gli è piaciuta. Ma dove sono i quattro? Non voglio che alcuno oltrepassi le porte questa notte». 

121. «A che ti servono i quattro, allora?» disse Bagheera, _spostando il proprio peso volta a volta da una zampa all'altra, gli occhi in fiamme e ronfando sempre più forte_. «Posso trattenerli da sola, fratellino. Ci sarà finalmente da uccidere? I canti e la vista degli uomini che si arrampicavano sugli alberi mi ci hanno preparata. Chi è poi l'uomo da doversene preoccupare... un bruno zappatore nudo, senza pelo e senza zanne, un mangiatore di terra? L'ho seguito tutto il giorno, nella piena, chiara luce del sole. E l'ho spinto e guidato come i lupi fanno col daino. Io sono Bagheera! Bagheera, Bagheera! Come danzo e mi diverto con la mia ombra, così ho fatto con quegli uomini. Guarda!». _La grande pantera cominciò a saltare, come un cucciolo salta per acchiappare una foglia morta che gli volteggi sul capo; menò colpi a destra e a sinistra nel vuoto, facendo fischiare l'aria ad ogni colpo; ricadde a terra senza far rumore, e saltò di nuovo e poi ancora, mentre quel suono, metà ronfare e metà brontolare, che le usciva dalla gola prendeva sempre maggior forza, come vapore che ronzi dentro una cuccuma sul fuoco._ «Io sono Bagheera...  nella giungla... di notte, ed ho tutta la mia forza in me. Chi resisterà ai miei colpi? Cucciolo d'uomo, con un sol colpo della mia zampa potrei ridurti la testa spiaccicata come una rana morta di estate!». 

122. «Colpisci, allora!» disse Mowgli usando il dialetto del villaggio e non la lingua della giungla, e quelle parole umane fecero fermare di colpo Bagheera, che ricadde sulle anche che le tremavan sotto il muso, proprio all'altezza della testa di Mowgli. Ancora una volta questi le piantò dritto lo sguardo, come aveva fatto con i quattro ribelli, negli occhi verde-berillo, finché il bagliore rosso, acceso dietro il verde, si estinse gradualmente, come la luce d'un faro di mare; finché quegli occhi si abbassarono, e con essi la testa... giù, sempre più giù, e la rossa raspa di una lingua si protese a grattare il collo del piede di Mowgli. 

123. «*Fratello... fratello... fratello!*» sussurrò il ragazzo, _strofinando il grosso collo con mano ferma e leggera fin sul dorso fremente_; «Calma, calma. È colpa della notte, non colpa tua». 

124. «Sono stati gli odori della notte», ammise Bagheera contrita. «L'aria urla attorno a me. Ma tu come fai a saperlo?». 

125. Com'è facilmente intuibile, l'aria, attorno ad un villaggio indiano, è piena d'ogni specie d'odori, e per qualsiasi creatura che compia i suoi movimenti quasi esclusivamente attraverso gli stimoli provocati dal fiuto, gli odori costituiscono dei veri e propri eccitanti, come la musica o la droga per gli esseri umani. Mowgli continuò ancora per qualche minuto ad accarezzare la pantera sinché questa si sdraiò come un gatto davanti al fuoco, con le zampe ripiegate sotto il petto e gli occhi mezzi chiusi. 

126. «_Tu sei della giungla e non sei della giungla_», disse alla fine. «_Ed io non sono che una pantera nera. Ma ti voglio bene, fratellino_». 

127. «La fanno assai lunga con i loro discorsi sotto l'albero», disse Mowgli, senza rilevare l'ultima frase. «Buldeo deve aver raccontato molte storie. Ormai non può mancare molto che vengano a tirar fuori dalla trappola l'uomo e la donna per gettarli nel fiore rosso. Troveranno che la trappola è già scattata. Oh! Oh!». 

128. «Meglio! Ascolta», esclamò Bagheera. «La febbre ora ha lasciato il mio sangue. Lascia che ci trovino me! Ben pochi saranno quelli che vorranno lasciare le loro case dopo avermi incontrata. Non è la prima volta che sono stata in una trappola; e non credo ch'essi vorranno legare me alle corde». 

129. «Stai attenta, allora», approvò Mowgli ridendo; anche lui cominciava a sentirsi irrequieto come la pantera, che intanto si era introdotta nella capanna. 

130. «Beh!» brontolò Bagheera. «Questo posto è perfettamente degno dell'uomo, tuttavia c'è un letto proprio simile a quello che dettero a me per riposare nelle gabbie del re ad Oodeypore. Ora mi ci sdraio». Mowgli udì le corde del letto stridere sotto il gran peso della belva. «Per la serratura rotta che mi ha liberato, crederanno di aver fatto una grossa preda! Vieni a sederti vicino a me, fratellino, daremo a loro la "Buona caccia", insieme». 

131. «No, grazie, *ho un altro pensiero sullo stomaco*. Il branco dell'uomo non saprà la parte che io ho avuto in questo divertimento. Fai da sola la tua caccia. Non desidero vederli». 

132. «Va bene», replicò Bagheera. «Ah! Eccoli che vengono!». 

133. La conferenza sotto l'albero di fico nel frattempo era diventata più rumorosa e sempre più rumorosa, all'estremità opposta del villaggio. Si chiuse con grida selvagge e una gran corsa su per la strada di uomini e donne, che agitavano clave e bambù, falcetti e coltelli. Buldeo ed il capo erano in testa, ma la folla li incalzava da presso e gridava: «La strega e lo stregone! Vedremo se le monete roventi riusciranno a farli confessare! Bruciamo la casa sulla loro testa! Insegneremo noi ad accogliere i diavoli-lupi! No! Prima bisogna bastonarli! Torce, torce, altre torce! Buldeo, arroventa le canne del tuo fucile!». 

134. A questo punto ebbero qualche difficoltà con il paletto della porta. Questo era stato bloccato saldamente, ma la folla lo strappò via di colpo e la luce delle torce inondò la stanza dove, adagiata sul letto in tutta la sua lunghezza, con le zampe incrociate e leggermente pendenti oltre il bordo, _nera come l'inferno, e terribile come un demonio, stava Bagheera. Ci fu un buon mezzo minuto di un silenzio disperato_, mentre le file avanzate si aprivano la via a graffi e a spallate verso l'uscio ed urtavano contro le file ignare e incalzanti, e in quel minuto _Bagheera alzò la testa e sbadigliò_ - elaboratamente, studiatamente e con ostentazione - come avrebbe sbadigliato volendo insultare un suo pari. Le labbra frangiate si ritrassero all'indietro e in su, la rossa lingua si arricciò, la mascella inferiore si abbassò e si abbassò sempre più, lasciando penetrare gli sguardi sin quasi a metà della gola rovente, e i giganteschi canini apparvero nitidi all'orlo delle gengive, finché sbatterono insieme, i superiori e gli inferiori, con lo scatto dei riscontri d'acciaio di una cassaforte che si richiude. Un istante dopo la strada era deserta; Bagheera balzò di nuovo attraverso la finestra e stette al fianco di Mowgli, mentre un torrente urlante e schiamazzante, urtando ed inciampando per il panico, si affrettava a raggiungere le capanne. 

135. «Non oseranno muoversi, finché non arrivi il giorno», disse Bagheera tranquillamente. «Ed ora?». 

136. Sembrava che il silenzio del sonno pomeridiano fosse calato sopra il villaggio; ma, tendendo l'orecchio, poterono udire il rumore sordo di pesanti casse di grano trascinate sui pavimenti di terra battuta e collocate a barricare le porte. Bagheera aveva proprio ragione; il villaggio non si sarebbe mosso fino a giorno. Mowgli rimase seduto immobile, pensando, e il suo volto divenne sempre più scuro. 

137. «Cosa ho fatto, dunque?» chiese Bagheera, venendoglisi a strofinare sui piedi. 

138. «Soltanto un gran bene. Stai di guardia sino a giorno. Io dormirò». Mowgli corse via nella giungla, si lasciò cadere come un morto su di una rupe, e dormì; dormì per tutto quel giorno e la notte seguente ancora. 

139. Quando si svegliò, Bagheera era al suo fianco, e ai suoi piedi c'era un daino ucciso di fresco. Bagheera stette a guardarlo con curiosità, mentre Mowgli cominciò a lavorare di coltello, mangiò e bevve; e infine si mise bocconi con il mento fra le mani. 

140. «L'uomo e la donna sono sani e salvi in vista di Khanhiwara», lo informò Bagheera. «La tua mamma di tana l'ha mandato a dire da Chil, l'avvoltoio. Hanno trovato un cavallo prima della mezzanotte, dopo esser stati liberati, e procedettero velocemente. Una buona cosa, non ti pare? 

141. «Fu un bene, certamente», assentì Mowgli. 

142. «E il branco degli uomini nel villaggio non si è mosso fino a questa mattina, col sole alto. Ma dopo mangiato, si sono di nuovo rinserrati nelle loro case». 

143. «Ti hanno visto, per caso?». 

144. «Può darsi benissimo. All'alba mi stavo rotolando nella polvere davanti alla porta del villaggio, e forse ho anche cantato fra me qualche canzoncina. Adesso, fratellino, non c'è altro da fare. Vieni a caccia con Baloo e con me. Ha scoperto nuovi alveari che ti vuole indicare e tutti desideriamo riaverti con noi come una volta. Smetti quel cipiglio che fa paura anche a me! L'uomo e la donna non saranno messi nel fiore rosso, e nella giungla tutto va bene. Non è vero, forse? Dimentichiamo il branco degli uomini.»  

145. «Saranno dimenticati, ma soltanto fra poco. Dove pascola Hathi, stanotte?». 

146. «Dove crede. Chi può rispondere per il silenzioso? Ma perché, che cosa può fare Hathi che noi non possiamo?». 

147. «Dovresti pregare lui e i suoi tre figli di venire qui da me». 

148. «Ma, davvero, e in verità, fratellino, non è... _ma non sta bene dire "Vieni" oppure "va" ad Hathi_. Ricordati che è il signore della giungla, e che prima che il branco degli uomini cambiasse l'espressione della tua faccia, ti insegnò le parole maestre della giungla». 

149. «Non vuol dire. _Adesso io ho una parola maestra per lui_. Pregalo di venire da Mowgli, il ranocchio, e se da principio non desse ascolto pregalo di venire *in nome del saccheggio dei campi di Bhurtpore*». 

150. «Il saccheggio dei campi di Bhurtpore», Bagheera ripeté due o tre volte, per essere certo. «Vado. Alla peggio, Hathi andrà in collera, e _io darei un mese di caccia per conoscere la parola maestra che può costringere il silenzioso_». 

151. Se ne andò, lasciando Mowgli a menare furiosi colpi nel terreno con il suo coltello da caccia. Mowgli non aveva mai avuto occasione di vedere sangue umano in vita sua, prima di aver visto e, ciò che per lui significava molto di più, odorato il sangue di Messua sui lacci nei quali l'aveva trovata avvinta. E _Messua era stata buona con lui e, per quel poco ch'egli sapeva del sentimento d'amore, egli amava Messua con tutto il cuore _[come con tutto il cuore odiava il resto dell'umanità]._ Ma per quanta avversione provasse contro di loro, il modo di parlare, la loro crudeltà, la loro codardia, tuttavia per nessuna cosa che la giungla avesse potuto offrirgli sarebbe riuscito ad indursi a sopprimere anche una sola vita umana_ e a sentirsi ancora nelle narici quell'orribile odore del sangue. Il suo piano era più semplice, ma anche assai più completo; e si mise a ridere da solo quando gli venne in mente che era stato proprio uno dei racconti fatti da Buldeo alla sera sotto l'albero del fico che gliene aveva suggerita l'idea. 

152. «_Era una parola maestra_», gli bisbigliò Bagheera all'orecchio. «_Stavano pascendosi lungo il fiume, ed hanno obbedito come se fossero giovenchi._ Guarda, ora stanno venendo».  

153. Hathi ed i suoi tre figli erano arrivati, secondo la loro abitudine, senza fare alcun rumore. Il fango del fiume era ancora fresco sui loro fianchi, ed Hathi stava macinando con aria pensosa il virgulto tenero di un giovane banano che aveva sradicato con le zanne. Ma ogni atteggiamento del suo grande corpo mostrava a Bagheera, *che aveva occhi per vedere e perspicacia per comprendere*, che non era il signore della giungla venuto per parlare ad un cucciolo d'uomo, ma un essere pieno di timore che veniva davanti ad un altro che di timore non ne aveva affatto. I suoi tre figli ondeggiavano fianco a fianco, dietro il padre. 

154. Mowgli alzò appena la testa quando Hathi gli dette il "Buona caccia". Lo tenne a lungo a dondolarsi e ad oscillare, spostandosi col peso or su un piede or sull'altro, prima di aprire bocca; e quando parlò si rivolse a Bagheera e non agli elefanti. 

155. «Voglio raccontarti una storia che mi fu narrata da quello stesso cacciatore al quale voi avete dato la caccia», disse Mowgli. «Riguarda un elefante, vecchio e saggio, che cadde in una trappola e l'acuminato palo, che vi era piantato dentro, gli produsse una lunga ferita che, partendo da poco oltre la caviglia arrivava fino alla sommità della spalla, lasciandovi un segno che divenne bianco». Mowgli stese un braccio e mentre Hathi si girava, la luce della luna mise in evidenza una lunga cicatrice bianca sul suo fianco color lavagna, come se fosse stato colpito con una frusta rovente. «Vennero gli uomini a tirarlo fuori dalla trappola», continuò Mowgli, «ma egli spezzò le corde, perché era forte, e andatosene, rimase lontano finché la sua ferita non fu guarita. Allora egli tornò, in collera, di notte nei campi di quei cacciatori. Ricordo adesso che egli aveva tre figli... questi fatti accaddero molte e molte piogge fa, e assai lontano da qui... tra i campi di Bhurtpore. Cosa accadde a quei campi al tempo della successiva mietitura, Hathi?». 

156. «Essi furono mietuti da me e dai miei tre figli», rispose Hathi. 

157. «E all'aratura che segue il raccolto?» chiese ancora Mowgli. 

158. «Non ci fu alcuna aratura», disse Hathi. 

159. «E agli uomini che vivevano in quella terra vicino alle verdi messi?» continuò Mowgli. 

160. «Se ne andarono via». 

161. «E alle capanne nelle quali gli uomini dormivano?» insistette Mowgli. 

162. «Riducemmo a pezzi i tetti, e la giungla inghiottì i muri», disse Hathi.  

163. «E che altro?» domandò Mowgli. 

164. «La giungla si prese tanto buon terreno quanto io ne posso percorrere in due notti da est ad ovest, ed in tre da nord a sud. Facemmo in modo che la giungla calasse sopra cinque villaggi; ed in quei villaggi, come pure sulle rispettive terre, i pascoli ed i soffici campi delle messi, non c'è un sol uomo, oggi, che tragga il suo nutrimento dalla terra. Questo fu il saccheggio dei campi di Bhurtpore che io ed i miei figli compimmo; e ti chiedo, cucciolo d'uomo, come giunsero queste notizie fino a te?» disse Hathi. 

165. «Un uomo me le disse, ed _ora mi accorgo che perfino un Buldeo può dire la verità. Fu una cosa ben fatta, Hathi dal bianco segno; ma la seconda volta sarà fatta meglio, perché ci sarà un uomo a dirigerla_. Conosci il villaggio del branco degli uomini che mi cacciò via? Sono pigri, sciocchi e crudeli, giocano con le loro bocche e non uccidono il più debole per fame, ma per divertimento. Quando sono ben nutriti, getterebbero perfino quelli della loro razza nel fiore rosso. L'ho constatato io stesso. Non è bene che rimangano ancora a vivere qui. Io non lo voglio!». 

166. «Uccidi allora», disse il più giovane dei tre figli di Hathi, strappando un ciuffo d'erba, ripulendolo dal terriccio contro le zampe anteriori e gettandolo via, mentre con i piccoli occhi rossi sbirciava furtivamente a destra e a sinistra. 

167. «A che mi servirebbero delle ossa bianche?», Mowgli rispose irritato. «Sono forse un cucciolo di lupo per giocare al sole con un teschio nudo? Ho ucciso Shere Khan e la sua pelle è a marcire sulla Rupe del Consiglio; ma... ma non so dove Shere Khan sia andato, ed il mio stomaco è ancora vuoto. Ora voglio prendere solo cose che io possa vedere e toccare. *Lancia la giungla su quel villaggio, Hathi*». 

168. Bagheera rabbrividì e si rannicchiò a terra. Avrebbe capito, alle brutte, una precipitosa corsa giù per la strada del villaggio, con colpi a destra e a sinistra nel pieno d'una folla, oppure un'abile uccisione di uomini intenti all'aratro nel crepuscolo; ma questo piano di cancellare deliberatamente un intero villaggio dagli occhi degli uomini e degli animali lo spaventava. Ora capiva perché Mowgli aveva mandato a cercare Hathi. Nessun altro al di fuori dell'elefante, che aveva così lunga esperienza della vita, poteva progettare e portare a termine una guerra simile. 

169. «Costringili a fuggire come fuggirono gli uomini dai campi di Bhurtpore, finché le acque piovane siano il solo aratro di questa terra, ed il rumore della pioggia sulle fitte foglie sostituisca il crepitìo dei loro fusi! Finché Bagheera ed io ci facciamo la tana nella casa del capo del villaggio, ed il daino venga a bere alla cisterna dietro il tempio! _Lancia la giungla, Hathi!_». 

170. «Ma io... noi non abbiamo alcun astio contro di loro, e occorrerebbe la rossa fiamma d'un grande dolore per spingerci a travolgere i luoghi dove dorme l'uomo», disse Hathi, dubbioso. 

171. «Siete, forse, voi i soli mangiatori di erbe nella giungla? Spingete qui i vostri popoli. Fa' che il daino, il cinghiale ed il nilgau se ne occupino loro. Non avrai bisogno di mostrare un palmo di pelle finché i campi non siano denudati. _Lancia la giungla, Hathi!_». 

172. «_Non ci saranno uccisioni, allora?_ Le mie zanne erano rosse durante il saccheggio dei campi di Bhurtpore, e non vorrei destare quell'odore di nuovo». 

173. «Neppur io. Non vorrei qui nemmeno le loro ossa, rimaste a giacere sulla terra pulita. Falli andar via e che si trovino una nuova tana. Non possono rimanere qui. Ho visto e odorato il sangue della donna che mi dette da mangiare - la donna ch'essi avrebbero ucciso se non fosse stato per me. Soltanto l'odore dell'erba nata di fresco sulle loro soglie potrà cancellare quell'altro, che mi brucia la bocca. _Lancia la giungla, Hathi!_». 

174. «Ah!» fece Hathi. «Così la ferita del palo mi bruciava sulla pelle, finché non vedemmo i villaggi morire sotto l'impulso vitale della primavera. Ora ho capito. La tua guerra sarà la nostra guerra. _Lanceremo la giungla_». 

175. Mowgli ebbe appena il tempo di riprender fiato - era tutto fremente d'indignazione e d'angoscia - che il luogo che era stato occupato dagli elefanti era tornato vuoto, e Bagheera lo guardava con spavento. 

176. «*Per la serratura rotta che mi ha liberato!*» disse finalmente la pantera nera. «E saresti tu quel cosino nudo, in favore del quale parlai al branco, quando tutto era agli inizi? Signore della giungla, quando le mie forze m'avranno abbandonato, parla in mio favore [in favore di Baloo!]. Parla in favore di noi tutti! Siamo cuccioli in confronto a te! Ramoscelli spezzati sotto i piedi! Cerbiatti che hanno perduto la mamma!». 

177. L'idea che Bagheera potesse essere, proprio lui, un cerbiatto smarrito suonò a Mowgli così nuova e impensata che scoppiò a ridere, a ridere tanto che dovette gettarsi in una pozza di acqua per smettere. Poi nuotò intorno, tuffando la testa di quando in quando tra i  raggi della luna come fa la rana, dalla quale derivava il suo nomignolo. 

178. Nel frattempo, Hathi e i suoi tre figli si erano volti ciascuno verso un punto cardinale, e scendevano silenziosamente a gran passi le vallette ad un miglio di distanza. Procedettero sempre avanti per due giorni di marcia - il che vuol dire buone sessanta miglia - attraverso la giungla; ed ogni passo che facevano, ogni sventolio delle loro proboscidi venivano rilevati, osservati e discussi da Mang e Chil e dal popolo delle scimmie e da tutti gli uccelli. Poi si fermarono a mangiare, e mangiarono tranquilli per una settimana o giù di lì. _Hathi ed i suoi figli sono come Kaa, il pitone delle rocce. Non si affrettano finché non c'è davvero necessità_. 

179. _Alla fine di questo tempo - e nessuno seppe mai chi fu a metterla in giro - cominciò a diffondersi nella giungla una voce secondo la quale acqua e cibo migliori si potevano trovare in quella tal vallata._ I cinghiali - che, naturalmente, andrebbero in capo al mondo per una buona scorpacciata - si mossero per primi, tutti uniti, azzuffandosi su per le rocce ed i daini li seguirono, insieme alle piccole volpi selvatiche che si nutrono dei capi morti o morenti delle mandrie; ed i nilgau, dalle spalle potenti, si avviarono parallelamente ai daini, mentre i bufali selvaggi delle paludi si mossero dopo i nilgau. _Il minimo incidente avrebbe potuto far deviare quelle masse di animali sparpagliate, specie quelle che restavano un po' indietro, che avanzavano gironzolando, pascolando, bevendo, e ancora pascolando; ma ogni volta che nasceva un allarme, spuntava qualcuno a rassicurarle e calmarle._ Una volta era Ikki il porcospino ricco d'informazioni sull'ottimo cibo proprio appena un po' più avanti; un'altra era Mang che strideva allegramente, planando giù per una altura a dimostrare che essa era completamente vuota e priva di pericoli; oppure Baloo, con la bocca piena di radici, trottava pesantemente lungo una linea titubante di animali e un po' spaventandoli, un po' scherzando chiassosamente, [goffamente] li rimetteva sulla giusta strada. Moltissimi rimasero indietro, o corsero via, o perdettero interesse nella ricerca, ma furono sempre moltissimi quelli che andarono innanzi. Alla fine di un'altra decina di giorni la situazione si presentava così. I daini, i cinghiali ed i nilgau giravano in tondo lungo un cerchio di otto o dieci miglia di raggio, mentre i mangiatori di carne alla spicciolata dall'esterno li premevano con le loro schermaglie. AI centro del cerchio stava il villaggio, e attorno al villaggio le messi volgevano a maturazione; in mezzo ai campi gli uomini, annidati su quelli ch'essi chiamano machans - piattaforme simili a posatoi da piccioni, fatte di bastoni in cima a quattro pali - facevan la guardia ai raccolti contro gli uccelli ed altri ladri. A questo punto i daini non furono più trattati con le maniere dolci. I mangiatori di carne, stringendoli da presso alle spalle, li costrinsero ad avanzare verso l'interno del cerchio.  

180. Era notte buia quando Hathi e i suoi figli sgusciarono giù dalla giungla e spazzarono via i pali dei machans con le loro proboscidi; caddero come cadono gli steli della cicuta in fiore tagliati netti da un morso, e gli uomini che ne capitombolarono giù udirono il profondo gorgoglìo degli elefanti negli orecchi. _Allora le avanguardie degli eserciti dei daini spaventati irruppero ed inondarono i pascoli del villaggio ed i campi arati; i cinghiali, dagli zoccoli taglienti, vennero grufolando insieme a loro, e ciò che i daini lasciarono, i cinghiali rovinarono._ Di quando in quando un allarme di lupi scuoteva i branchi, che allora correvano all'impazzata di qua e di là, calpestando il giovane orzo e livellando al suolo gli argini dei canali d'irrigazione. Prima dell'alba la pressione esercitata dall'esterno del cerchio s'interruppe in un punto. I mangiatori di carne si erano ritirati e avevano lasciato aperto un varco verso sud, e mandria appresso mandria, i daini e i cervi fuggirono attraverso quel corridoio. Altri, più audaci, si ritirarono nelle macchie, per finire il pasto la notte successiva. 

181. Ma il lavoro era praticamente ultimato. _Quando i villani, al mattino, andarono a guardare, videro che i loro raccolti erano perduti. Ciò significava la morte, se non se ne fossero andati_, perché essi vivevano, un anno dopo l'altro, così prossimi a morire di fame, quanto la giungla era prossima al loro villaggio. Quando i bufali furono fatti uscire per pascolare, gli animali affamati trovarono che i daini avevano completamente ripulito il terreno; sconfinarono nella giungla e s'incanalarono coi loro compagni selvatici; e quando scese il crepuscolo i tre o quattro cavallucci che appartenevano al villaggio giacquero nelle loro stalle con il cranio fracassato. Soltanto Bagheera poteva aver dato colpi di quella forza, e soltanto Bagheera poteva aver pensato di trascinare insolentemente l'ultima carcassa in mezzo alla strada. 

182. I contadini non ebbero cuore di accendere i fuochi nei campi, quella notte, così Hathi e i tre figli andarono a spigolare quanto era rimasto; e *dove Hathi spigolava non c'era bisogno di tornare*. Gli uomini decisero di vivere consumando il grano da seme che avevano messo da parte, fin che fossero cadute le piogge, e di andare poi a prestare servizio come braccianti, fin che avessero potuto rimettersi in pari con l'annata perduta; ma quando già il mercante di grano, pensando ai suoi orci ricolmi, si rallegrava al pensiero dei prezzi che avrebbe potuto imporre per la vendita, le zanne appuntite di Hathi stavano perforando l'angolo della casa di fango e sventrando le casse di vimini, spalmate di sterco di mucca, che contenevano il grano prezioso. 

183. Quando quest'ultima perdita fu scoperta, il bramino dovette prendere la parola. Egli aveva pregato, disse, i suoi dei, ma senza ottenere risposta. Forse inconsciamente, il villaggio aveva offeso qualcuno degli dei della giungla, dato che, fuor d'ogni dubbio, la giungla era loro avversa; si decisero, così, di mandare a cercare il capo della piccola vicina tribù di Gonds nomadi - piccoli, esperti e molto scuri cacciatori, che vivono nel folto della giungla, ed i cui padri nacquero dalla più vecchia stirpe dell'India - aborigeni padroni di quella terra. Dettero il benvenuto a Gond con quello che avevano, ed egli restò su di una sola gamba, l'arco nella mano, e due frecce avvelenate infilate nella crocchia di capelli al sommo della testa, guardando un po' con timore e un po' con disprezzo i villani ansiosi ed i loro campi rovinati. Essi desideravano sapere se i suoi dei - gli antichi dei - erano in collera con loro e quali sacrifici occorresse offrire. Il Gond non rispose nulla, ma, raccolto un tralcio di karela, il rampicante che produce l'amara zucca selvatica, lo intrecciò avanti e indietro attraverso la porta del tempio di fronte all'idolo rosso indù, dagli occhi sbarrati. Poi fece un gesto con la mano nell'aria nella direzione della strada verso Khanhiwara, e tornò nella giungla, osservando il popolo della giungla, che assai numeroso vi si muoveva. Sapeva che quando la giungla si muove, soltanto l'uomo bianco può sperare di deviarla. 

184. Non ci fu bisogno di domandargli cosa intendesse con quei gesti. La zucca selvatica sarebbe cresciuta là dove essi avevano adorato il loro dio, e prima se ne fossero andati, tanto meglio. 

185. _Ma è difficile strappare un villaggio da tutto ciò che lo ancora alla sua terra. Rimasero ancora finché rimase loro un poco di cibo estivo_, provarono anche ad andare a raccogliere frutta nella giungla, ma c'erano ombre dagli occhi lampeggianti a spiarli, che sfilavano davanti a loro finanche a mezzogiorno; e quando, spaventati, scappavano verso le loro case, sui tronchi degli alberi che essi, fuggendo, avevano appena sorpassato, la corteccia veniva rigata e intagliata dal colpo di qualche zampa dagli artigli poderosi. Più essi si tenevano abbarbicati al loro villaggio e più audaci diventavano gli esseri selvaggi che sgambettavano e mugghiavano sui pascoli presso la Waingunga. Non avevano il tempo di rabberciare e intonacare i muri posteriori delle stalle vuote che davano sulla giungla; i cinghiali li rovesciavano e calpestavano di nuovo a terra, mentre i rampicanti dalle radici nodose si affrettavano a seguirli e gettavano le loro braccia sulla terra appena conquistata, e dietro i rampicanti irte crescevano le erbacce, come le lance di un esercito di folletti che insegua un nemico in ritirata. Gli uomini senza famiglia scapparono via per primi e recarono lontano e vicino la notizia che il villaggio era condannato. Chi avrebbe potuto lottare contro la giungla o gli dei della giungla, essi dissero, quando lo stesso cobra del villaggio aveva abbandonato il suo buco nella piattaforma sotto l'albero di fico? Così anche i loro pochi contatti con il mondo esterno si contrassero man mano che i sentieri battuti attraverso la pianura diminuivano di numero e di facilità di transito. Finalmente anche le strombettate notturne di Hathi e dei suoi tre figli cessarono di turbarli, perché non avevano assolutamente più nulla da perdere. I raccolti sopra terra ed i semi entro la terra erano stati distrutti. I campi più distanti stavano già perdendo la loro fisionomia, ed era ormai l'ora di andarsi a gettare in braccio alla carità degli Inglesi a Khanhiwara.  

186. Secondo il sistema degli indigeni, ritardarono la loro partenza da un giorno all'altro finché furono sorpresi dalle prime piogge, ed i tetti non più riparati lasciarono passare un'inondazione; nei pascoli si affondava sino alla caviglia, e tutta la vita riprese con impeto irresistibile dopo la calura dell'estate. Allora - uomini, donne e bambini - se ne andarono sguazzando attraverso l'accecante pioggia calda del mattino, ma naturalmente si voltarono indietro per dare uno sguardo d'addio alle loro case. 

187. Mentre l'ultima famiglia, carica di fagotti, usciva in fila dalla porta del villaggio, udirono oltre i muri un rovinoso crollare di travi e tetti di paglia. Per un istante videro anche, come lucido serpente, una nera proboscide disperdere al vento la paglia inzuppata. Poi scomparve e ci fu un altro rovinìo, seguito da strida di dolore. Hathi stava staccando i tetti delle capanne come voi potreste staccare fiori di ninfea, ed una trave rimbalzando lo aveva punzecchiato. Non ci voleva altro per scatenare tutta intera la sua forza, perché di tutti gli esseri della giungla l'elefante selvaggio infuriato è il più determinato distruttore. Sparò un calcio con le zampe posteriori ad un muro di fango che si sbriciolò sotto il colpo e, sbriciolandosi, si stemperò in fango giallo sotto un torrente di pioggia. Poi ruotò su se stesso e, lanciando alti barriti, si gettò a valanga nelle strette stradine, appoggiandosi contro le capanne a destra e a sinistra, frantumando le porte mezze rovinate, e contorcendo le grondaie; mentre i suoi tre figli infuriavano dietro di lui, come avevano infuriato al saccheggio dei campi di Bhurtpore. 

188. «La giungla inghiottirà queste ossature di case», disse una voce calma in mezzo a quella rovina. «È il muro esterno che bisogna abbattere», e Mowgli, con la pioggia che gli cadeva a cateratte sulle spalle nude e sulle braccia, saltò via da un muro che, come un bufalo stanco, si accasciava lentamente a terra. 

189. «*Ogni cosa a suo tempo*», ansimò Hathi. «Oh! le mie zanne erano rosse a Bhurtpore! Al muro esterno, figlioli! Con la testa! Tutti insieme: via!». 

190. E tutti e quattro, uno a fianco dell'altro, spinsero; il muro esterno s'incurvò, si spaccò e cadde, e gli abitanti del villaggio, muti di spavento, videro le selvagge teste striate di creta dei devastatori attraverso l'apertura squarciata. Allora fuggirono, senza casa e senza viveri, giù per la vallata, mentre il loro villaggio, dilaniato, gettato all'aria e calpestato, si scioglieva in fango alle loro spalle. 

191. Un mese più tardi la località si presentava come una montagna ondulata, coperta di soffice verde erba giovane; e per la fine delle piogge la giungla esplodeva in pieno rigoglio sul punto medesimo che era stato solcato dall'aratro nemmeno sei mesi prima.

== Utilizzazione
Il racconto non si presta particolarmente a grandi attività, né a momenti specifici della vita del Branco. Se la prima parte, la liberazione di Messua, può essere raccontata con una certa libertà, come si è già detto, però occorre prestare notevole cura ed attenzione nel raccontare gli avvenimenti successivi.
Sono da tenere presenti invece tutte le possibilità da sfruttare nella vita di Branco, che ci offre la descrizione particolareggiata dell'ambiente della Giungla.

== Divisione del racconto
Possibile suddivisione del racconto:
    1. capoversi 1 - 60
    2. capoversi 61 - 132
    3. capoversi 133 - 174
    4. capoversi 175 - 191

Oppure:
    1. capoversi 1 - 83
    2. capoversi 84 - 132
    3. capoversi 133 - 174
    4. capoversi 175 - 191